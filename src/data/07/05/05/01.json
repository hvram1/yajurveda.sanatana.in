{
  "id": "TS 7.5.5.1",
  "classification": {
    "kanda": "7",
    "prasna": "5",
    "anuvaka": "5",
    "panchasat": "1"
  },
  "header": "TS 7.5.5.1",
  "panchasatInfo": " 13",
  "padaCount": 50,
  "samhita": "यदि॒ सोमौ॒ सꣳसु॑तौ॒ स्यातां᳚ मह॒ति रात्रि॑यै प्रातरनुवा॒क-मु॒पाकु॑र्या॒त् पूर्वो॒ वाचं॒ पूर्वो॑ दे॒वताः॒ पूर्वः॒ छन्दाꣳ॑सि वृङ्क्ते॒ वृष॑ण्वतीं प्रति॒पदं॑ कुर्यात् प्रातस्सव॒नादे॒वैषा॒मिन्द्रं॑ ॅवृ॒ङ्क्ते ऽथो॒ खल्वा॑हुःसवनमु॒खे-स॑वनमुखे का॒र्येति॑ सवनमु॒खाथ् स॑वनमुखा-दे॒वैषा॒मिन्द्रं॑ ॅवृङ्क्ते संॅवे॒शायो॑पवे॒शाय॑ गायत्रि॒यास्त्रि॒ष्टुभो॒ जग॑त्या अनु॒ष्टुभः॑ प॒ङ्क्त्या अ॒भिभू᳚त्यै॒ स्वाहा॒ छन्दाꣳ॑सि॒ वै सं॑ॅवे॒श उ॑पवे॒शः छन्दो॑भिरे॒वैषां॒- [  ]",
  "pada": "यदि॑ । सोमौ᳚ । सꣳसु॑ता॒विति॒ सं - सु॒तौ॒ । स्याता᳚म् । म॒ह॒ति । रात्रि॑यै । प्रा॒त॒र॒नु॒वा॒कमिति॑ प्रातः - अ॒नु॒वा॒कम् । उ॒पाकु॑र्या॒दित्यु॑प - आकु॑र्यात् । पूर्वः॑ । वाच᳚म् । पूर्वः॑ । दे॒वताः᳚ । पूर्वः॑ । छन्दाꣳ॑सि । वृ॒ङ्क्ते॒ । वृष॑ण्वती॒मिति॒ वृषण्ण्॑ - व॒ती॒म् । प्र॒ति॒पद॒मिति॑ प्रति - पद᳚म् । कु॒र्या॒त् । प्रा॒त॒स्स॒व॒नादिति॑ प्रातः-स॒व॒नात् । ए॒व । ए॒षा॒म् । इन्द्र᳚म् । वृ॒ङ्क्ते॒ । अथो॒ इति॑ । खलु॑ । आ॒हुः॒ । स॒व॒न॒मु॒खेस॑वनमुख॒ इति॑ सवनमु॒खे - स॒व॒न॒मु॒खे॒ । का॒र्या᳚ । इति॑ । स॒व॒न॒मु॒खाथ्स॑वनमुखा॒दिति॑ सवनमु॒खात् - स॒व॒न॒मु॒खा॒त् । ए॒व । ए॒षा॒म् । इन्द्र᳚म् । वृ॒ङ्क्ते॒ । सं॒ॅवे॒शायेति॑ सं - वे॒शाय॑ । उ॒प॒वे॒शायेत्यु॑प - वे॒शाय॑ । गा॒य॒त्रि॒याः । त्रि॒ष्टुभः॑ । जग॑त्याः । अ॒नु॒ष्टुभ॒ इत्य॑नु - स्तुभः॑ । प॒ङ्क्त्याः । अ॒भिभू᳚त्या॒ इत्य॒भि - भू॒त्यै॒ । स्वाहा᳚ । छन्दाꣳ॑सि । वै । सं॒ॅवे॒श इति॑ सं - वे॒शः । उ॒प॒वे॒श इत्यु॑प - वे॒शः । छन्दो॑भि॒रिति॒ छन्दः॑ - भिः॒ । ए॒व । ए॒षा॒म् । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}