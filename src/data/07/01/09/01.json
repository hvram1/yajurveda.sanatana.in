{
  "id": "TS 7.1.9.1",
  "classification": {
    "kanda": "7",
    "prasna": "1",
    "anuvaka": "9",
    "panchasat": "1"
  },
  "header": "TS 7.1.9.1",
  "panchasatInfo": " 35",
  "padaCount": 48,
  "samhita": "ज॒मद॑ग्निः॒ पुष्टि॑काम-श्चतूरा॒त्रेणा॑-यजत॒ स ए॒तान् पोषाꣳ॑ अपुष्य॒त् तस्मा᳚त् पलि॒तौ जाम॑दग्नियौ॒ न सं जा॑नाते ए॒ताने॒व पोषा᳚न् पुष्यति॒ य ए॒वं ॅवि॒द्वाꣳश्च॑तूरा॒त्रेण॒ यज॑ते पुरोडा॒शिन्य॑ उप॒सदो॑ भवन्ति प॒शवो॒ वै पु॑रो॒डाशः॑ प॒शूने॒वाव॑ रु॒न्धे ऽन्नं॒ ॅवै पु॑रो॒डाशोऽन्न॑मे॒वाव॑ रुन्धे ऽन्ना॒दः प॑शु॒मान् भ॑वति॒ य ए॒वं ॅवि॒द्वाꣳश्च॑तूरा॒त्रेण॒ यज॑ते ॥",
  "pada": "ज॒मद॑ग्निः । पुष्टि॑काम॒ इति॒ पुष्टि॑ - का॒मः॒ । च॒तू॒रा॒त्रेणेति॑ चतुः - रा॒त्रेण॑ । अ॒य॒ज॒त॒ । सः । ए॒तान् । पोषान्॑ । अ॒पु॒ष्य॒त् । तस्मा᳚त् । प॒लि॒तौ । जाम॑दग्नियौ । न । समिति॑ । जा॒ना॒ते॒ इति॑ । ए॒तान् । ए॒व । पोषान्॑ । पु॒ष्य॒ति॒ । यः । ए॒वम् । वि॒द्वान् । च॒तू॒रा॒त्रेणेति॑ चतुः - रा॒त्रेण॑ । यज॑ते । पु॒रो॒डा॒शिन्यः॑ । उ॒प॒सद॒ इत्यु॑प - सदः॑ । भ॒व॒न्ति॒ । प॒शवः॑ । वै । पु॒रो॒डाशः॑ । प॒शून् । ए॒व । अवेति॑ । रु॒न्धे॒ । अन्न᳚म् । वै । पु॒रो॒डाशः॑ । अन्न᳚म् । ए॒व । अवेति॑ । रु॒न्धे॒ । अ॒न्ना॒द इत्य॑न्न - अ॒दः । प॒शु॒मानिति॑ पशु - मान् । भ॒व॒ति॒ । यः । ए॒वम् । वि॒द्वान् । च॒तू॒रा॒त्रेणेति॑ चतुः-रा॒त्रेण॑ । यज॑ते ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}