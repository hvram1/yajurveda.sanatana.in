{
  "id": "TS 7.1.12.1",
  "classification": {
    "kanda": "7",
    "prasna": "1",
    "anuvaka": "12",
    "panchasat": "1"
  },
  "header": "TS 7.1.12.1",
  "panchasatInfo": " 41",
  "padaCount": 72,
  "samhita": "वि॒भूर्मा॒त्रा प्र॒भूः पि॒त्राश्वो॑ऽसि॒ हयो॒ऽस्यत्यो॑ऽसि॒ नरो॒ऽस्यर्वा॑ऽसि॒ सप्ति॑रसि वा॒ज्य॑सि॒ वृषा॑ऽसि नृ॒मणा॑ असि॒ ययु॒र्नामा᳚स्यादि॒त्यानां॒ पत्वान्वि॑ह्य॒ग्नये॒ स्वाहा॒ स्वाहे᳚न्द्रा॒ग्निभ्याꣳ॒॒ स्वाहा᳚ प्र॒जाप॑तये॒ स्वाहा॒ विश्वे᳚भ्यो दे॒वेभ्यः॒ स्वाहा॒ सर्वा᳚भ्यो दे॒वेता᳚भ्य इ॒ह धृतिः॒ स्वाहे॒ह विधृ॑तिः॒ स्वाहे॒ह रन्तिः॒ स्वाहे॒ ( ) -ह रम॑तिः॒ स्वाहा॒ भूर॑सि भु॒वे त्वा॒ भव्या॑य त्वा भविष्य॒ते त्वा॒ विश्वे᳚भ्यस्त्वा भू॒तेभ्यो॒ देवा॑ आशापाला ए॒तं दे॒वेभ्योऽश्वं॒ मेधा॑य॒ प्रोक्षि॑तं गोपायत ॥",
  "pada": "वि॒भूरिति॑ वि - भूः । मा॒त्रा । प्र॒भूरिति॑ प्र - भूः । पि॒त्रा । अश्वः॑ । अ॒सि॒ । हयः॑ । अ॒सि॒ । अत्यः॑ । अ॒सि॒ । नरः॑ । अ॒सि॒ । अर्वा᳚ । अ॒सि॒ । सप्तिः॑ । अ॒सि॒ । वा॒जी । अ॒सि॒ । वृषा᳚ । अ॒सि॒ । नृ॒मणा॒ इति॑ नृ - मनाः᳚ । अ॒सि॒ । ययुः॑ । नाम॑ । अ॒सि॒ । आ॒दि॒त्याना᳚म् । पत्व॑ । अन्विति॑ । इ॒हि॒ । अ॒ग्नये᳚ । स्वाहा᳚ । स्वाहा᳚ । इ॒न्द्रा॒ग्निभ्या॒मिती᳚न्द्रा॒ग्नि - भ्या॒म् । स्वाहा᳚ । प्र॒जाप॑तय॒ इति॑ प्र॒जा - प॒त॒ये॒ । स्वाहा᳚ । विश्वे᳚भ्यः । दे॒वेभ्यः॑ । स्वाहा᳚ । सर्वा᳚भ्यः । दे॒वता᳚भ्यः । इ॒ह । धृतिः॑ । स्वाहा᳚ । इ॒ह । विधृ॑ति॒रिति॒ वि - धृ॒तिः॒ । स्वाहा᳚ । इ॒ह । रन्तिः॑ । स्वाहा᳚ ( ) । इ॒ह । रम॑तिः । स्वाहा᳚ । भूः । अ॒सि॒ । भु॒वे । त्वा॒ । भव्या॑य । त्वा॒ । भ॒वि॒ष्य॒ते । त्वा॒ । विश्वे᳚भ्यः । त्वा॒ । भू॒तेभ्यः॑ । देवाः᳚ । आ॒शा॒पा॒ला॒ इत्या॑शा - पा॒लाः॒ । ए॒तम् । दे॒वेभ्यः॑ । अश्व᳚म् । मेधा॑य । प्रोक्षि॑त॒मिति॒ प्र - उ॒क्षि॒त॒म् । गो॒पा॒य॒त॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}