{
  "id": "TS 7.1.4.3",
  "classification": {
    "kanda": "7",
    "prasna": "1",
    "anuvaka": "4",
    "panchasat": "3"
  },
  "header": "TS 7.1.4.3",
  "panchasatInfo": " 13",
  "padaCount": 71,
  "samhita": "ऽह॒न्थ् साम॑ भवती॒यं ॅवै र॑थन्त॒रम॒स्यामे॒व प्रति॑ तिष्ठति बृ॒हदुत्त॑रे॒ऽसौ वै बृ॒हद॒मुष्या॑मे॒व प्रति॑ तिष्ठति॒ तदा॑हुः॒ क्व॑ जग॑ती चाऽनु॒ष्टुप् चेति॑ वैखान॒सं पूर्वेऽह॒न्थ् साम॑ भवति॒ तेन॒ जग॑त्यै॒ नैति॑ षोड॒श्युत्त॑रे॒ तेना॑नु॒ष्टुभोऽथा॑ ऽऽ*हु॒र्यथ् स॑मा॒ने᳚ऽर्द्धमा॒से स्याता॑-मन्यत॒रस्याह्नो॑ वी॒र्य॑मनु॑ ( ) पद्ये॒तेत्य॑-मावा॒स्या॑यां॒ पूर्व॒मह॑-र्भव॒त्युत्त॑रस्मि॒-न्नुत्त॑रं॒ नानै॒वा ऽर्द्ध॑मा॒सयो᳚र्भवतो॒ नाना॑वीर्ये भवतो ह॒विष्म॑न्निधनं॒ पूर्व॒मह॑र्भवति हवि॒ष्कृन्नि॑धन॒-मुत्त॑रं॒ प्रति॑ष्ठित्यै ॥",
  "pada": "अहन्न्॑ । साम॑ । भ॒व॒ति॒ । इ॒यम् । वै । र॒थ॒न्त॒रमिति॑ रथं - त॒रम् । अ॒स्याम् । ए॒व । प्रतीति॑ । ति॒ष्ठ॒ति॒ । बृ॒हत् । उत्त॑र॒ इत्युत् - त॒रे॒ । अ॒सौ । वै । बृ॒हत् । अ॒मुष्या᳚म् । ए॒व । प्रतीति॑ । ति॒ष्ठ॒ति॒ । तत् । आ॒हुः॒ । क्व॑ । जग॑ती । च॒ । अ॒नु॒ष्टुबित्य॑नु - स्तुप् । च॒ । इति॑ । वै॒खा॒न॒सम् । पूर्वे᳚ । अहन्न्॑ । साम॑ । भ॒व॒ति॒ । तेन॑ । जग॑त्यै । न । ए॒ति॒ । षो॒ड॒शि । उत्त॑र॒ इत्युत् - त॒रे॒ । तेन॑ । अ॒नु॒ष्टुभ॒ इत्य॑नु - स्तुभः॑ । अथ॑ । आ॒हुः॒ । यत् । स॒मा॒ने । अ॒र्द्ध॒मा॒स इत्य॑र्द्ध - मा॒से । स्याता᳚म् । अ॒न्य॒त॒रस्य॑ । अह्नः॑ । वी॒र्य᳚म् । अन्विति॑ ( ) । प॒द्ये॒त॒ । इति॑ । अ॒मा॒वा॒स्या॑या॒मित्य॑मा - वा॒स्या॑याम् । पूर्व᳚म् । अहः॑ । भ॒व॒ति॒ । उत्त॑रस्मि॒न्नित्युत् - त॒र॒स्मि॒न्न् । उत्त॑र॒मित्युत् - त॒र॒म् । नाना᳚ । ए॒व । अ॒र्द्ध॒मा॒सयो॒रित्य॑र्द्ध - मा॒सयोः᳚ । भ॒व॒तः॒ । नाना॑वीर्ये॒ इति॒ नाना᳚ - वी॒र्ये॒ । भ॒व॒तः॒ । ह॒विष्म॑न्निधन॒मिति॑ ह॒विष्म॑त् - नि॒ध॒न॒म् । पूर्व᳚म् । अहः॑ । भ॒व॒ति॒ । ह॒वि॒ष्कृन्नि॑धन॒मिति॑ हवि॒ष्कृत् - नि॒ध॒न॒म् । उत्त॑र॒मित्युत् - त॒र॒म् । प्रति॑ष्ठित्या॒ इति॒ प्रति॑ - स्थि॒त्यै॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}