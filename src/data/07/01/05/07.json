{
  "id": "TS 7.1.5.7",
  "classification": {
    "kanda": "7",
    "prasna": "1",
    "anuvaka": "5",
    "panchasat": "7"
  },
  "header": "TS 7.1.5.7",
  "panchasatInfo": " 20",
  "padaCount": 47,
  "samhita": "द्विभा॑गं ब्र॒ह्मणे॒ तृती॑यम॒ग्नीध॑ ऐ॒न्द्रो वै ब्र॒ह्मा वै᳚ष्ण॒वो᳚ऽग्नीद्यथै॒व तावक॑ल्पेता॒मित्यथा॑ ऽऽ*हु॒र्या क॑ल्या॒णी ब॑हुरू॒पा सा देयेत्यथा॑ ऽऽ*हु॒र्या द्वि॑रू॒पोभ॒यत॑एनी॒ सा देयेति॑ स॒हस्र॑स्य॒ परि॑गृहीत्यै॒ तद्वा ए॒तथ् स॒हस्र॒स्याऽय॑नꣳ स॒हस्रꣳ॑ स्तो॒त्रीयाः᳚ स॒हस्रं॒ दक्षि॑णाः स॒हस्र॑सम्मितः सुव॒र्गो लो॒कः सु॑व॒र्गस्य॑ लो॒कस्या॒भिजि॑त्यै ॥",
  "pada": "द्विभा॑ग॒मिति॒ द्वि - भा॒ग॒म् । ब्र॒ह्मणे᳚ । तृती॑यम् । अ॒ग्नीध॒ इत्य॑ग्नि- इधे᳚ । ऐ॒न्द्रः । वै । ब्र॒ह्मा । वै॒ष्ण॒वः । अ॒ग्नीदित्य॑ग्नि-इत् । यथा᳚ । ए॒व । तौ । अक॑ल्पेताम् । इति॑ । अथ॑ । आ॒हुः॒ । या । क॒ल्या॒णी । ब॒हु॒रू॒पेति॑ बहु - रू॒पा । सा । देया᳚ । इति॑ । अथ॑ । आ॒हुः॒ । या । द्वि॒रू॒पेति॑ द्वि - रू॒पा । उ॒भ॒यत॑ए॒नीत्यु॑भ॒यतः॑ - ए॒नी॒ । सा । देया᳚ । इति॑ । स॒हस्र॑स्य । परि॑गृहीत्या॒ इति॒ परि॑-गृ॒ही॒त्यै॒ । तत् । वै । ए॒तत् । स॒हस्र॑स्य । अय॑नम् । स॒हस्र᳚म् । स्तो॒त्रीयाः᳚ । स॒हस्र᳚म् । दक्षि॑णाः । स॒हस्र॑सम्मित॒ इति॑ स॒हस्र॑ - स॒म्मि॒तः॒ । सु॒व॒र्ग इति॑ सुवः - गः । लो॒कः । सु॒व॒र्गस्येति॑ सुवः - गस्य॑ । लो॒कस्य॑ । अ॒भिजि॑त्या॒ इत्य॒भि - जि॒त्यै॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}