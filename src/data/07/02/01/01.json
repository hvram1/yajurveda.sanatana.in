{
  "id": "TS 7.2.1.1",
  "classification": {
    "kanda": "7",
    "prasna": "2",
    "anuvaka": "1",
    "panchasat": "1"
  },
  "header": "TS 7.2.1.1",
  "panchasatInfo": " 1",
  "padaCount": 50,
  "samhita": "सा॒द्ध्या वै दे॒वाः सु॑व॒र्गका॑मा ए॒तꣳ ष॑ड्-रा॒त्रम॑पश्य॒न् तमाऽह॑र॒न् तेना॑यजन्त॒ ततो॒ वै ते सु॑व॒र्गं ॅलो॒कमा॑य॒न॒. य ए॒वं ॅवि॒द्वाꣳसः॑ षड्-रा॒त्रमास॑ते सुव॒र्गमे॒व लो॒कं ॅय॑न्ति देवस॒त्रं ॅवै ष॑ड्-रा॒त्रः प्र॒त्यक्षꣳ॒॒ ह्ये॑तानि॑ पृ॒ष्ठानि॒ य ए॒वं ॅवि॒द्वाꣳसः॑ षड्-रा॒त्रमास॑ते सा॒क्षादे॒व दे॒वता॑ अ॒भ्यारो॑हन्ति॒ षड्-रा॒त्रो भ॑वति॒ षड् वा ऋ॒तवः॒ षट् पृ॒ष्ठानि॑ - [  ]",
  "pada": "सा॒द्ध्याः । वै । दे॒वाः । सु॒व॒र्गका॑मा॒ इति॑ सुव॒र्ग - का॒माः॒ । ए॒तम् । ष॒ड्रा॒त्रमिति॑ षट् - रा॒त्रम् । अ॒प॒श्य॒न्न् । तम् । एति॑ । अ॒ह॒र॒न्न् । तेन॑ । अ॒य॒ज॒न्त॒ । ततः॑ । वै । ते । सु॒व॒र्गमिति॑ सुवः-गम् । लो॒कम् । आ॒य॒न्न् । ये । ए॒वम् । वि॒द्वाꣳसः॑ । ष॒ड्रा॒त्रमिति॑ षट् - रा॒त्रम् । आस॑ते । सु॒व॒र्गमिति॑ सुवः - गम् । ए॒व । लो॒कम् । य॒न्ति॒ । दे॒व॒स॒त्रमिति॑ देव - स॒त्रम् । वै । ष॒ड्रा॒त्र इति॑ षट् - रा॒त्रः । प्र॒त्यक्ष॒मिति॑ प्रति - अक्ष᳚म् । हि । ए॒तानि॑ । पृ॒ष्ठानि॑ । ये । ए॒वम् । वि॒द्वाꣳसः॑ । ष॒ड्रा॒त्रमिति॑ षट् - रा॒त्रम् । आस॑ते । सा॒क्षादिति॑ स - अ॒क्षात् । ए॒व । दे॒वताः᳚ । अ॒भ्यारो॑ह॒न्तीत्य॑भि - आरो॑हन्ति । ष॒ड्रा॒त्र इति॑ षट् - रा॒त्रः । भ॒व॒ति॒ । षट् । वै । ऋ॒तवः॑ । षट् । पृ॒ष्ठानि॑ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}