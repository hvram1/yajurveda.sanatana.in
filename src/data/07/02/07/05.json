{
  "id": "TS 7.2.7.5",
  "classification": {
    "kanda": "7",
    "prasna": "2",
    "anuvaka": "7",
    "panchasat": "5"
  },
  "header": "TS 7.2.7.5",
  "panchasatInfo": " 26",
  "padaCount": 75,
  "samhita": "सर॑स्वती वा॒चैवैन॒मति॒ प्रयु॑ङ्क्ते॒ मा त्वत् क्षेत्रा॒ण्यर॑णानि ग॒न्मेत्या॑ह मृ॒त्योर्वै क्षेत्रा॒ण्यर॑णानि॒ तेनै॒व मृ॒त्योः क्षेत्रा॑णि॒ न ग॑च्छति पू॒र्णान् ग्रहा᳚न् गृह्णीयादामया॒विनः॑ प्रा॒णान् वा ए॒तस्य॒ शुगृ॑च्छति॒ यस्या॒ ऽऽ*मय॑ति प्रा॒णा ग्रहाः᳚ प्रा॒णाने॒वास्य॑ शु॒चो मु॑ञ्चत्यु॒त यदी॒तासु॒र्भव॑ति॒ जीव॑त्ये॒व पू॒र्णान् ग्रहा᳚न् ( ) गृह्णीया॒द्-यर्.हि॑ प॒र्जन्यो॒ न वर्.षे᳚त् प्रा॒णान् वा ए॒तर्.हि॑ प्र॒जानाꣳ॒॒ शुगृ॑च्छति॒ यर्.हि॑ प॒र्जन्यो॒ न वर्.ष॑ति प्रा॒णा ग्रहाः᳚ प्रा॒णाने॒व प्र॒जानाꣳ॑ शु॒चो मु॑ञ्चति ता॒जक् प्र व॑र्.षति ॥",
  "pada": "सर॑स्वती । वा॒चा । ए॒व । ए॒न॒म् । अति॑ । प्रेति॑ । यु॒ङ्क्ते॒ । मा । त्वत् । क्षेत्रा॑णि । अर॑णानि । ग॒न्म॒ । इति॑ । आ॒ह॒ । मृ॒त्योः । वै । क्षेत्रा॑णि । अर॑णानि । तेन॑ । ए॒व । मृ॒त्योः । क्षेत्रा॑णि । न । ग॒च्छ॒ति॒ । पू॒र्णान् । ग्रहान्॑ । गृ॒ह्णी॒या॒त् । आ॒म॒या॒विनः॑ । प्रा॒णानिति॑ प्र - अ॒नान् । वै । ए॒तस्य॑ । शुक् । ऋ॒च्छ॒ति॒ । यस्य॑ । आ॒मय॑ति । प्रा॒णा इति॑ प्र - अ॒नाः । ग्रहाः᳚ । प्रा॒णानिति॑ प्र-अ॒नान् । ए॒व । अ॒स्य॒ । शु॒चः । मु॒ञ्च॒ति॒ । उ॒त । यदि॑ । इ॒तासु॒रिती॒त - अ॒सुः॒ । भव॑ति । जीव॑ति । ए॒व । पू॒र्णान् । ग्रहान्॑ ( ) । गृ॒ह्णी॒या॒त् । यर्.हि॑ । प॒र्जन्यः॑ । न । वर्.ष᳚त् । प्रा॒णानिति॑ प्र - अ॒नान् । वै । ए॒तर्.हि॑ । प्र॒जाना॒मिति॑ प्र - जाना᳚म् । शुक् । ऋ॒च्छ॒ति॒ । यर्.हि॑ । प॒र्जन्यः॑ । न । वर्.ष॑ति । प्रा॒णा इति॑ प्र - अ॒नाः । ग्रहाः᳚ । प्रा॒णानिति॑ प्र - अ॒नान् । ए॒व । प्र॒जाना॒मिति॑ प्र - जाना᳚म् । शु॒चः । मु॒ञ्च॒ति॒ । ता॒जक् । प्रेति॑ । व॒र्.ष॒ति॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}