{
  "id": "TS 2.3.3.4",
  "classification": {
    "kanda": "2",
    "prasna": "3",
    "anuvaka": "3",
    "panchasat": "4"
  },
  "header": "TS 2.3.3.4",
  "panchasatInfo": " 18",
  "padaCount": 50,
  "samhita": "भ॑वति॒ यद॒ष्टाक॑पाल॒-स्तेना᳚ऽऽग्ने॒यो यच्छ्या॑मा॒कस्तेन॑ सौ॒म्यः समृ॑द्ध्यै॒ सोमा॑य वा॒जिने᳚ श्यामा॒कं च॒रुं निर्व॑पे॒द्यः क्लैब्या᳚द्बिभी॒याद् रेतो॒ हि वा ए॒तस्मा॒द्-वाजि॑नमप॒क्राम॒त्यथै॒ष क्लैब्या᳚द्बिभाय॒ सोम॑मे॒व वा॒जिनꣳ॒॒ स्वेन॑ भाग॒धेये॒नोप॑ धावति॒ स ए॒वास्मि॒न् रेतो॒ वाजि॑नं दधाति॒ न क्ली॒बो भ॑वतिब्राह्मणस्प॒त्य-मेका॑दशकपालं॒ निर्व॑पे॒द् ग्राम॑कामो॒ - [  ] ",
  "pada": "भ॒व॒ति॒ । यत् । अ॒ष्टाक॑पाल॒ इत्य॒ष्टा - क॒पा॒लः॒ । तेन॑ । आ॒ग्ने॒यः । यत् । श्या॒मा॒कः । तेन॑ । सौ॒म्यः । समृ॑द्ध्या॒ इति॒ सं - ऋ॒द्ध्यै॒ । सोमा॑य । वा॒जिने᳚ । श्या॒मा॒कम् । च॒रुम् । निरिति॑ । व॒पे॒त् । यः । क्लैब्या᳚त् । बि॒भी॒यात् । रेतः॑ । हि । वै । ए॒तस्मा᳚त् । वाजि॑नम् । अ॒प॒क्राम॒तीत्य॑प - क्राम॑ति । अथ॑ । ए॒षः । क्लैब्या᳚त् । बि॒भा॒य॒ । सोम᳚म् । ए॒व । वा॒जिन᳚म् । स्वेन॑ । भा॒ग॒धेये॒नेति॑ भाग - धेये॑न । उपेति॑ । धा॒व॒ति॒ । सः । ए॒व । अ॒स्मि॒न्न् । रेतः॑ । वाजि॑नम् । द॒धा॒ति॒ । न । क्ली॒बः । भ॒व॒ति॒ । ब्रा॒ह्म॒ण॒स्प॒त्यमिति॑ ब्राह्मणः - प॒त्यम् । एका॑दशकपाल॒मित्येका॑दश-क॒पा॒ल॒म् । निरिति॑ । व॒पे॒त् । ग्राम॑काम॒ इति॒ ग्राम॑ - का॒मः॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nयस्य निःश्वासितं वेदा यो वेदेभ्योऽखिलं जगत्। निर्ममे तमहं वन्दे विद्यातीर्थमहेश्वरम् ।। १ ।।\nकाम्येष्टयः श्रुताः काश्चिदद्वितीये तु प्रपाठके। तृतीये तु विधास्यन्ते तत्तत्फलमभीप्सिनः ।। २ ।।\nकाम्येष्टित्वे समानेऽपि संप्रदायकृतां भिदा। प्रपाठकद्वयस्मैवं चतुर्थस्यापि गम्यताम् ।। ३ ।।\nचतुर्दशानुवाकाः स्युस्तृतीयेऽस्मिन्प्रपाठके। तदर्थास्तु क्रमेणेह वक्ष्यन्तेऽवसरे सति ।। ४ ।।\nभूतिकामो भुवद्वद्भ्य आदित्येभ्यश्चरुं चरेत्। रूद्धोऽवरुध्यमानो वा धारयद्वद्भ्य आचरेत् ।। ५ ।।\nशुक्लैर्ब्रीहिभिरादित्यं चरुं कृष्णैस्तु वारुणम् । रुध्यमानः प्रकुवीत मयूखानां च कीर्तनम् ।। ६ ।।\nतदबन्धनं तथादित्यं चरुमेव समाचरेत्। आद्यानुवाके कथितमेतत्सर्वं विशेषतः ।। ७ ।।\nइन्द्रं वो विश्व इत्यात्राक्षरार्थस्तूपवर्णितः । मृत्योर्भीतो ह्यायुरर्थे निर्वपेच्छतकृष्णलाम् ।। ८ ।।\nब्रह्मवर्चसकामो यः स सौर्यं चरुमाचरेत। हिरण्यकामः कुर्वीत ह्याग्नेयादिहविस्त्रयम् ।। ९ ।।\nहिण्यलाभे तन्नाशेऽप्येतदेव समाचरेत्। सोमवामी तु सोमेन्द्रं चरुं श्यामाकतश्चरेत् ।। १० ।।\nपश्वर्थं ह्यग्नये दात्र इत्यादित्रमाचरेत्। अनुवाके द्वितीयेऽर्थां एतावन्त उदीरिताः।।\nहिरण्यगर्भ इत्यत्राक्षरार्थ स्पष्टमीरितः ।। ११ ।। अथ तृतीयेनुवाके यज्ञविभ्रष्टादीनामिष्टयो विधातव्याः। तत्राऽऽदौ यज्ञविभ्रष्टेष्टिविधानाय प्रस्तौति देवा वै सत्रमिति। ऋद्ध्या काम्यमानेन यशोलक्षणेन फलेन परिमितं सत्रमनुष्ठितवन्तः। सन्ति सहस्रं सत्राणि तेषु येन यशः सिध्यति तदन्वतिष्ठन्। तेषां देवानां मध्ये फलीभूतं यशः सोमं प्राप्नोत्। स च सोमोऽन्येषां यशो मा भूदिति मन्वानस्तेन यशसा सह गिरिं कंचिद्दुर्गं पर्वतमारोहत्। अग्निश्च सहसा तस्य पृष्ठत एवाऽऽरोहत्। तौ द्वावग्नीषोमौ परस्परमैकमत्यं गतौ। ततस्तावुभावनु फलरहित इन्द्रश्चिरकालेन गत्वा मां फलाय योजयतमिति अयोचत्। तौ च तस्मै त्रिहविष्कामिष्टिं निरवपताम्। तैस्त्रिभिर्हविर्भिस्तेजआदिकं त्रयं लब्धम्।\n\"अथ विधत्ते यो यज्ञविभ्रष्ट इति। इष्टिपशुसोमानां स्वस्वकालेष्वननुष्ठांन भ्रेषस्तं भ्रेषं प्राप्तस्येयमिष्टिः। अत्रैव कंचिद्विशेषं विधत्ते आग्नेयस्येति। तेन समाश्लेषणेनास्मिन्यजमान आज्ञाशक्तिः श्रुताध्ययनसंपत्तिश्चेत्येते संपूर्णे स्थापयति। कमितार्थसिद्ध्यर्थमिष्ट्यन्तरं विधत्ते अग्निषोमीयमिति। अग्निना सह मुखे जातत्वात्सोमपातृत्वाच्च तदुभयं ब्राह्मणस्य देवता। ब्रह्मवर्चसार्थं श्यामाकपुरोडाशं विधत्ते अग्नीषोमीयमिति। कपालगतयाऽष्टसंख्यया गायत्रीस्मरणात्तदद्वारेण हविष आग्नेयत्वम्। “अष्टाक्षरा गायत्री गायत्रोऽग्निः” इति श्रुत्यन्तरात्। तथा “सोमो वा अकृष्टपच्चस्य राजा” इत्यादिश्रुतेः श्यामाकधान्येन हविषः सोम्यत्वम्। अनेनैवार्थवादेन विधिवाक्ये पुरोडाशस्य श्यामाकमयत्वमुन्नेयम्। क्लीबत्वपरिहारायेष्टिं विधत्ते सोमायेति। प्रजननत्तमर्थोऽन्नरसो वाजस्तद्वते वाजिने। यदा वाजिनं प्रजननसमर्थान्नरसरूपं रेतोऽस्मात्पुरुषादपक्रामति रोगेणादृष्टविशेषेण वा तत्सामर्थ्यं प्रतिबध्यते तदानीमस्य क्लीबत्वं संपद्यते तस्मात्क्लीबत्वाद्विभाव बिभेति। इष्ट्यन्तरं विधत्ते ब्राह्मणस्पत्यमिति। अत्र गणानां त्वा, स इज्जनेनेत्येते ऋचावन्त्यानुवाके समाम्ना स्थमाने विधत्ते गणवतीति। गणशब्दो ययोऋचोरस्ति ते गणवत्यौ।\"\nयदा वैश्यजातिर्धनिकत्वगर्वेण ब्राह्मणमतिक्रामति तदा तस्मिब्राह्मणे तां जातिं वश्यां कर्तुं तामेवेष्टिं विधत्ते—\nएतामेवेति। ब्रह्मन्ब्राह्मणे विनाशयेयं गर्वविनाशनेनाऽऽत्मसात्कुर्याम्। मरुतो यद्ध वो दिवो या वः शर्मेत्येते ऋचो वैश्वानरो न ऊत्येस्मिन्ननुवाके समाम्राते अत्रापि प्रतीकेन ग्रहीष्येते। तदुभयमत्र विधत्ते---\nमारुतीति मरुतां संबन्धिन्यौ मारुत्यौ। मरुतो वै देवानां विश इति श्रुतेस्तदनुग्रहेण मानुषीं विशमधीनां करोति।।\nइति श्रीमत्सायणाचार्यविरचिते माधवीये वेदार्थप्रकाशे कृष्णयजर्वेदीयतैत्तिरीयसंहिताभाष्ये द्वितीयकाण्डे तृतीयप्रपाठके\nप्रथमादितृतीयान्ता अनुवाकाः ।। ३ ।।\n"
}