{
  "id": "TS 2.2.6.3",
  "classification": {
    "kanda": "2",
    "prasna": "2",
    "anuvaka": "6",
    "panchasat": "3"
  },
  "header": "TS 2.2.6.3",
  "panchasatInfo": " 32",
  "padaCount": 50,
  "samhita": "प॒रस्ता॑द॒भि द्रु॑ह्यति॒ नैनं॒ ॅवरु॑णो गृह्णात्या॒व्यं॑ ॅवा ए॒ष प्रति॑ गृह्णाति॒ योऽविं॑ प्रतिगृ॒ह्णाति॑ वैश्वान॒रं द्वाद॑शकपालं॒ निर्व॑पे॒दविं॑ प्रति॒गृह्य॑ संॅवथ्स॒रो वा अ॒ग्निर्वै᳚श्वान॒रः सं॑ॅवथ्स॒र-स्व॑दितामे॒व प्रति॑गृह्णाति॒ नाऽऽ*व्यं॑ प्रति॑गृह्णात्या॒त्मनो॒ वा ए॒ष मात्रा॑माप्नोति॒ य उ॑भ॒याद॑त् प्रतिगृ॒ह्णात्यश्वं॑ ॅवा॒ पुरु॑षं ॅवा वैश्वान॒रं द्वाद॑शकपालं॒ निर्व॑पेदुभ॒याद॑त् - [  ] ",
  "pada": "प॒रस्ता᳚त् । अ॒भीति॑ । द्रु॒ह्य॒ति॒ । न । ए॒न॒म् । वरु॑णः । गृ॒ह्णा॒ति॒ । आ॒व्य᳚म् । वै । ए॒षः । प्रतीति॑ । गृ॒ह्णा॒ति॒ । यः । अवि᳚म् । प्र॒ति॒गृ॒ह्णातीति॑ प्रति - गृ॒ह्णाति॑ । वै॒श्वा॒न॒रम् । द्वाद॑शकपाल॒मिति॒ द्वाद॑श - क॒पा॒ल॒म् । निरिति॑ । व॒पे॒त् । अवि᳚म् । प्र॒ति॒गृह्येति॑ प्रति - गृह्य॑ । सं॒ॅव॒थ्स॒र इति॑ सं - व॒थ्स॒रः । वै । अ॒ग्निः । वै॒श्वा॒न॒रः । सं॒ॅव॒थ्स॒रस्व॑दिता॒मिति॑ संॅवथ्स॒र - स्व॒दि॒ता॒म् । ए॒व । प्रतीति॑ । गृ॒ह्णा॒ति॒ । न । आ॒व्य᳚म् । प्रतीति॑ । गृ॒ह्णा॒ति॒ । आ॒त्मनः॑ । वै । ए॒षः । मात्रा᳚म् । आ॒प्नो॒ति॒ । यः । उ॒भ॒याद॑त् । प्र॒ति॒गृ॒ह्णातीति॑ प्रति - गृ॒ह्णाति॑ । अश्व᳚म् । वा॒ । पुरु॑षम् । वा॒ । वै॒श्वा॒न॒रम् । द्वाद॑शकपाल॒मिति॒ द्वाद॑श - क॒पा॒ल॒म् । निरिति॑ । व॒पे॒त् । उ॒भ॒याद॑त् । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n"
}