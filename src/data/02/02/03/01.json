{
  "id": "TS 2.2.3.1",
  "classification": {
    "kanda": "2",
    "prasna": "2",
    "anuvaka": "3",
    "panchasat": "1"
  },
  "header": "TS 2.2.3.1",
  "panchasatInfo": " 11",
  "padaCount": 50,
  "samhita": "अ॒ग्नये॒ कामा॑य पुरो॒डाश॑म॒ष्टाक॑पालं॒ निर्व॑पे॒द्यं कामो॒ नोप॒नमे॑द॒ग्निमे॒व कामꣳ॒॒ स्वेन॑ भाग॒धेये॒नोप॑ धावति॒ स ए॒वैनं॒ कामे॑न॒ सम॑र्द्धय॒त्युपै॑नं॒ कामो॑ नमत्य॒ग्नये॒ य वि॑ष्ठाय पुरो॒डाश॑म॒ष्टाक॑पालं॒ निर्व॑पे॒थ् स्पर्द्ध॑मानः॒ क्षेत्रे॑ वा सजा॒तेषु॑ वा॒ऽग्निमे॒व यवि॑ष्ठꣳ॒॒ स्वेन॑ भाग॒धेये॒नोप॑ धावति॒ तेनै॒वेन्द्रि॒यं ॅवी॒र्यं॑ भ्रातृ॑व्यस्य - [  ] ",
  "pada": "अ॒ग्नये᳚ । कामा॑य । पु॒रो॒डाश᳚म् । अ॒ष्टाक॑पाल॒मित्य॒ष्टा - क॒पा॒ल॒म् । निरिति॑ । व॒पे॒त् । यम् । कामः॑ । न । उ॒प॒नमे॒दित्यु॑प - नमे᳚त् । अ॒ग्निम् । ए॒व । काम᳚म् । स्वेन॑ । भा॒ग॒धेये॒नेति॑ भाग - धेये॑न । उपेति॑ । धा॒व॒ति॒ । सः । ए॒व । ए॒न॒म् । कामे॑न । समिति॑ । अ॒र्द्ध॒य॒ति॒ । उपेति॑ । ए॒न॒म् । कामः॑ । न॒म॒ति॒ । अ॒ग्नये᳚ । यवि॑ष्ठाय । पु॒रो॒डाश᳚म् । अ॒ष्टाक॑पाल॒मित्य॒ष्टा-क॒पा॒ल॒म् । निरिति॑ । व॒पे॒त् । स्पर्द्ध॑मानः । क्षेत्रे᳚ । वा॒ । स॒जा॒तेष्विति॑ स - जा॒तेषु॑ । वा॒ । अ॒ग्निम् । ए॒व । यवि॑ष्ठम् । स्वेन॑ । भा॒ग॒धेये॒नेति॑ भाग - धेये॑न । उपेति॑ । धा॒व॒ति॒ । तेन॑ । ए॒व । इ॒न्द्रि॒यम् । वी॒र्य᳚म् । भ्रातृ॑व्यस्य । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n"
}