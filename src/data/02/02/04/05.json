{
  "id": "TS 2.2.4.5",
  "classification": {
    "kanda": "2",
    "prasna": "2",
    "anuvaka": "4",
    "panchasat": "5"
  },
  "header": "TS 2.2.4.5",
  "panchasatInfo": " 19",
  "padaCount": 50,
  "samhita": "रस॑वाने॒व भ॑वत्यजक्षी॒रे भ॑वत्याग्ने॒यी वा ए॒षा यद॒जा सा॒क्षादे॒व रस॒मव॑ रुन्धे॒ऽग्नये॒ वसु॑मते पुरो॒डाश॑म॒ष्टाक॑पालं॒ निर्व॑पे॒द्यः का॒मये॑त॒ वसु॑मान्थ्-स्या॒मित्य॒ग्नि-मे॒व वसु॑मन्तꣳ॒॒ स्वेन॑ भाग॒धेये॒नोप॑ धावति॒ स ए॒वैनं॒ ॅवसु॑मन्तं करोति॒ वसु॑माने॒व भ॑वत्य॒ग्नये॑ वाज॒सृते॑ पुरो॒डाश॑म॒ष्टाक॑पालं॒ निव॑र्पेथ् संग्रा॒मे सं ॅय॑त्ते॒ वाजं॒ - [  ] ",
  "pada": "रस॑वा॒निति॒ रस॑ - वा॒न् । ए॒व । भ॒व॒ति॒ । अ॒ज॒क्षी॒र इत्य॑ज - क्षी॒रे । भ॒व॒ति॒ । आ॒ग्ने॒यी । वै । ए॒षा । यत् । अ॒जा । सा॒क्षादिति॑ स - अ॒क्षात् । ए॒व । रस᳚म् । अवेति॑ । रु॒न्धे॒ । अ॒ग्नये᳚ । वसु॑मत॒ इति॒ वसु॑ - म॒ते॒ । पु॒रो॒डाश᳚म् । अ॒ष्टाक॑पाल॒मित्य॒ष्टा - क॒पा॒ल॒म् । निरिति॑ । व॒पे॒त् । यः । का॒मये॑त । वसु॑मा॒निति॒ वसु॑ - मा॒न् । स्या॒म् । इति॑ । अ॒ग्निम् । ए॒व । वसु॑मन्त॒मिति॒ वसु॑ - म॒न्त॒म् । स्वेन॑ । भा॒ग॒धेये॒नेति॑ भाग - धेये॑न । उपेति॑ । धा॒व॒ति॒ । सः । ए॒व । ए॒न॒म् । वसु॑मन्त॒मिति॒ वसु॑ - म॒न्त॒म् । क॒रो॒ति॒ । वसु॑मा॒निति॒॒ वसु॑ - मा॒न् । ए॒व । भ॒व॒ति॒ । अ॒ग्नये᳚ । वा॒ज॒सृत॒ इति॑ वाज - सृते᳚ । पु॒रो॒डाश᳚म् । अ॒ष्टाक॑पाल॒मित्य॒ष्टा - क॒पा॒ल॒म् । निरिति॑ । व॒पे॒त् । स॒ङ्ग्रा॒म इति॑ सं - ग्रा॒मे । संॅय॑त्त॒ इति॒ सं - य॒त्ते॒ । वाज᳚म् । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n"
}