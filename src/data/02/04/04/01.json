{
  "id": "TS 2.4.4.1",
  "classification": {
    "kanda": "2",
    "prasna": "4",
    "anuvaka": "4",
    "panchasat": "1"
  },
  "header": "TS 2.4.4.1",
  "panchasatInfo": " 12",
  "padaCount": 50,
  "samhita": "प्र॒जाप॑तिः प्र॒जा अ॑सृजत॒ ता अ॑स्माथ् सृ॒ष्टाः परा॑चीराय॒न् ता यत्राव॑स॒न् ततो॑ ग॒र्मुदुद॑तिष्ठ॒त् ता बृह॒स्पति॑श्चा॒न्ववै॑ताꣳ॒॒ सो᳚ऽब्रवी॒द् बृह॒स्पति॑र॒नया᳚ त्वा॒ प्रति॑ष्ठा॒न्यथ॑ त्वा प्र॒जा उ॒पाव॑र्थ्स्य॒न्तीति॒ तं प्राति॑ष्ठ॒त् ततो॒ वै प्र॒जाप॑तिं प्र॒जा उ॒पाव॑र्तन्त॒ यः प्र॒जाका॑मः॒ स्यात् तस्मा॑ ए॒तं प्रा॑जाप॒त्यं गा᳚र्मु॒तं च॒रुं निर्व॑पेत् प्र॒जाप॑ति - [  ] ",
  "pada": "प्र॒जाप॑ति॒रिति॑ प्र॒जा - प॒तिः॒ । प्र॒जा इति॑ प्र-जाः । अ॒सृ॒ज॒त॒ । ताः । अ॒स्मा॒त् । सृ॒ष्टाः । परा॑चीः । आ॒य॒न्न् । ताः । यत्र॑ । अव॑सन्न् । ततः॑ । ग॒र्मुत् । उदिति॑ । अ॒ति॒ष्ठ॒त् । ताः । बृह॒स्पतिः॑ । च॒ । अ॒न्ववै॑ता॒मित्य॑नु - अवै॑ताम् । सः । अ॒ब्र॒वी॒त् । बृह॒स्पतिः॑ । अ॒नया᳚ । त्वा॒ । प्रेति॑ । ति॒ष्ठा॒नि॒ । अथ॑ । त्वा॒ । प्र॒जा इति॑ प्र - जाः । उ॒पाव॑र्थ्स्य॒न्तीत्यु॑प - आव॑र्थ्स्यन्ति । इति॑ । तम् । प्रेति॑ । अ॒ति॒ष्ठ॒त् । ततः॑ । वै । प्र॒जाप॑ति॒मिति॑ प्र॒जा - प॒ति॒म् । प्र॒जा इति॑ प्र - जाः । उ॒पाव॑र्त॒न्तेत्यु॑प - आव॑र्तन्त । यः । प्र॒जाका॑म॒ इति॑ प्र॒जा - का॒मः॒ । स्यात् । तस्मै᳚ । ए॒तम् । प्रा॒जा॒प॒त्यमिति॑ प्राजा - प॒त्यम् । गा॒र्मु॒तम् । च॒रुम् । निरिति॑ । व॒पे॒त् । प्र॒जाप॑ति॒मिति॑ प्र॒जा - प॒ति॒म् । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nप्रजापतिरिति। पशुनिवासस्थानेपि भक्षिततृणशेषगोमयादिपातेन गर्मुत उत्पत्तिः। तया गर्मुता प्रजापतिः पूषणं सोमं च प्रतिष्ठाप्य पशूनाप्तवान्। अथष्टिं विधत्ते---यः पशुकाम इति।। इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये द्वितीयकाण्डे चतुर्थप्रपाठके चतुर्थोनुवाकः ।। ४ ।।\n"
}