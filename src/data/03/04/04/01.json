{
  "id": "TS 3.4.4.1",
  "classification": {
    "kanda": "3",
    "prasna": "4",
    "anuvaka": "4",
    "panchasat": "1"
  },
  "header": "TS 3.4.4.1",
  "panchasatInfo": " 15",
  "padaCount": 75,
  "samhita": "चि॒त्तं च॒ चित्ति॒श्चा ऽऽ*कू॑तं॒ चाऽऽ*कू॑तिश्च॒ विज्ञा॑तं च वि॒ज्ञानं॑ च॒ मन॑श्च॒ शक्व॑रीश्च॒ दर्.श॑श्च पू॒र्णमा॑सश्च बृ॒हच्च॑ रथन्त॒रं च॑ प्र॒जाप॑ति॒र्जया॒निन्द्रा॑य॒ वृष्णे॒ प्राय॑च्छदु॒ग्रः पृ॑त॒नाज्ये॑षु॒ तस्मै॒ विशः॒ सम॑नमन्त॒ सर्वाः॒ स उ॒ग्रः सहि हव्यो॑ ब॒भूव॑देवासु॒राः संॅय॑त्ता आस॒न्थ्स इन्द्रः॑ प्र॒जाप॑ति॒मुपा॑ ( ) धाव॒त् तस्मा॑ ए॒ताञ्जया॒न् प्राय॑च्छ॒त् तान॑जुहो॒त् ततो॒ वै दे॒वा असु॑रानजय॒न॒. यदज॑य॒न् तज्जया॑नां जय॒त्वꣳ स्पर्द्ध॑मानेनै॒ते हो॑त॒व्या॑ जय॑त्ये॒व तां पृत॑नां ॥",
  "pada": "चि॒त्तम् । च॒ । चित्तिः॑ । च॒ । आकू॑त॒मित्या - कू॒त॒म् । च॒ । आकू॑ति॒रित्या - कू॒तिः॒ । च॒ । विज्ञा॑त॒मिति॒ वि - ज्ञा॒त॒म् । च॒ । वि॒ज्ञान॒मिति॑ वि-ज्ञान᳚म् । च॒ । मनः॑ । च॒ । शक्व॑रीः । च॒ । दर्.शः॑ । च॒ । पू॒र्णमा॑स॒ इति॑ पू॒र्ण - मा॒सः॒ । च॒ । बृ॒हत् । च॒ । र॒थ॒न्त॒रमिति॑ रथं - त॒रम् । च॒ । प्र॒जाप॑ति॒रिति॑ प्र॒जा - प॒तिः॒ । जयान्॑ । इन्द्रा॑य । वृष्णे᳚ । प्रेति॑ । अ॒य॒च्छ॒त् । उ॒ग्रः । पृ॒त॒नाज्ये॑षु । तस्मै᳚ । विशः॑ । समिति॑ । अ॒न॒म॒न्त॒ । सर्वाः᳚ । सः । उ॒ग्रः । सः । हि । हव्यः॑ । ब॒भूव॑ । दे॒वा॒सु॒रा इति॑ देव - अ॒सु॒राः । संॅय॑त्ता॒ इति॒ सं - य॒त्ताः॒ । आ॒स॒न्न् । सः । इन्द्रः॑ । प्र॒जाप॑ति॒मिति॑ प्र॒जा - प॒ति॒म् । उपेति॑ ( ) । अ॒धा॒व॒त् । तस्मै᳚ । ए॒तान् । जयान्॑ । प्रेति॑ । अ॒य॒च्छ॒त् । तान् । अ॒जु॒हो॒त् । ततः॑ । वै । दे॒वाः । असु॑रान् । अ॒ज॒य॒न्न् । यत् । अज॑यन्न् । तत् । जया॑नाम् । ज॒य॒त्वमिति॑ जय - त्वम् । स्पर्द्ध॑मानेन । ए॒ते । हो॒त॒व्याः᳚ । जय॑ति । ए॒व । ताम् । पृत॑नाम् ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nअथ यदुक्तं सूत्रकारेण — “जयानभ्यातानान्राष्ट्रभृत इति ब्राह्मणव्याख्याताः अस्मिन्ब्रह्मन्नित्यभ्यातानेष्वनुषजति” इति ।\nतत्र चतुर्थानुवाके जया उच्यन्ते । तत्राऽऽदौ जयसंज्ञकांस्त्रयोदश मन्त्रान्पठति —\nचित्तं च चित्तिश्वेति । सामान्याकारेण निर्विकल्पकज्ञानेन प्रतीतं वस्तु चित्तम् । वक्ष्यमाणापेक्षया समुच्चयार्थः चशब्दः । इदं चित्तं मयि ममास्त्विति शेषः । एवमुत्तरत्र योज्यम् । चित्तिर्निर्विकल्पकज्ञानम् । आकूतं संकल्पितं वस्तु । आकूतिः संकल्पः । विज्ञातं विशेषाकारेण निश्चितं वस्तु । विज्ञानं तन्निश्चयः । मनो ज्ञानसाधनमन्तःकरणम् । शक्वरीश्चक्षुरादिबाह्येन्द्रियशक्तयः । दर्शपूर्णमासौ यागविशेषौ । बृहद्रथन्तरे सामनी । पृतनाज्येषु सङ्ग्रामाभिगमनेषूग्रः प्रजापति र्वृष्णो वर्षयित्र इन्द्राय जयाञ्जयहेतून्मन्त्रानेतान्प्रायच्छत् । तस्मा इन्द्राय विशः प्रजाः सर्वाः समनमन्त सम्यगानता विधेया अभवन् । स चेन्द्रः स्वासु प्रजासूग्रः शिक्षकोऽभवत् । हि यस्मात्स इन्द्रो हव्यो होमयोग्यो वभूव तत्तस्मिन्निन्द्रे प्रजापतेरनुग्रहो युक्तः ।\nअथैतैर्मन्त्रैर्होमं विधातुं प्रस्तौति — देवासुराः संयत्ता इति । जयन्त्येभिरिति जयाः । अथ विधत्ते – स्पर्धमानेनेति ॥\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये द्वितीयकाण्डे\nचतुर्थप्रपाठके चतुर्थोऽनुवाकः ॥ ४ ॥\n"
}