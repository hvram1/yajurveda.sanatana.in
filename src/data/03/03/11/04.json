{
  "id": "TS 3.3.11.4",
  "classification": {
    "kanda": "3",
    "prasna": "3",
    "anuvaka": "11",
    "panchasat": "4"
  },
  "header": "TS 3.3.11.4",
  "panchasatInfo": " 35",
  "padaCount": 50,
  "samhita": "मन्या॑सै॒ शञ्च॑नः कृधि । क्रत्वे॒ दक्षा॑य नो हिनु॒ प्रण॒ आयूꣳ॑षि तारिषः ॥ अनु॑ मन्यता-मनु॒मन्य॑माना प्र॒जाव॑न्तꣳ र॒यिमक्षी॑यमाणं । तस्यै॑ व॒यꣳ हेड॑सि॒ माऽपि॑ भूम॒ सा नो॑ दे॒वी सु॒हवा॒ शर्म॑ यच्छतु ॥ यस्या॑मि॒दं प्र॒दिशि॒ यद्वि॒रोच॒तेऽनु॑मतिं॒ प्रति॑ भूषन्त्या॒यवः॑ । यस्या॑ उ॒पस्थ॑ उ॒र्व॑न्तरि॑क्षꣳ॒॒ सा नो॑ दे॒वी सु॒हवा॒ शर्म॑ यच्छतु ॥",
  "pada": "मन्या॑सै । शम् । च॒ । नः॒ । कृ॒धि॒ ।  । क्रत्वे᳚ । दक्षा॑य । नः॒ । हि॒नु॒ । प्रेति॑ । नः॒ । आयूꣳ॑षि । ता॒रि॒षः॒ ।  । अन्विति॑ । म॒न्य॒ता॒म् । अ॒नु॒मन्य॑मा॒नेत्य॑नु - मन्य॑माना । प्र॒जाव॑न्त॒मिति॑ प्र॒जा - व॒न्त॒म् । र॒यिम् । अक्षी॑यमाणम् ।  । तस्यै᳚ । व॒यम् । हेड॑सि । मा । अपीति॑ । भू॒म॒ । सा । नः॒ । दे॒वी । सु॒हवेति॑ सु - हवा᳚ । शर्म॑ । य॒च्छ॒तु॒ ।  । यस्या᳚म् । इ॒दम् । प्र॒दिशीति॑ प्र - दिशि॑ । यत् । वि॒रोच॑त॒ इति॑ वि - रोच॑ते । अनु॑मति॒मित्यनु॑ - म॒ति॒म् । प्रतीति॑ । भू॒ष॒न्ति॒ । आ॒यवः॑ ।  । यस्याः᳚ । उ॒पस्थ॒ इत्यु॒प - स्थः॒ । उ॒रु । अ॒न्तरि॑क्षम् । सा । नः॒ । दे॒वी । सु॒हवेति॑ सु - हवा᳚ । शर्म॑ । य॒च्छ॒तु॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nअथैकादश याज्या पुरोनुवाक्या स्तत्रैन्द्राबार्हस्पत्यपुरोनुवाक्या-इदं वामास्य इति यं कामयेत राज यमनपोब्धो जायेतेति चरौ । पाठस्तु —\nइदं वामास्य इति । हे इन्द्राब्रृहस्पती इदं हविर्वामास्ये प्रियमस्तु हुयते वा । उक्थं शस्त्रं मदो हर्षहेतुः प्रतिगरश्च शस्यते युवामे (वां प्र) तत्यिर्थः तत्रैव याज्या —\nअयं वा परीति । अयं हवीरूपः सोमो वां परिविच्यते युवाभ्यामर्थे परित्यज्यते । हे इन्द्राब्रृहस्पती चारुरयं वां युतयोः पीतये मदाय च परिषिच्यते । तत्रैव विकल्पिता पुरोनुवाक्या —\nअस्मे इति । हे इन्द्राब्रृहस्पती युवामस्मभ्यं शतग्विनमश्वावान्तं सहस्रिणं च रयिं धत्तम् । तत्रैव याज्या —\nबृहस्पतिर्न इति । बृहस्पर्तिर्नोऽस्मान्पश्चादुतापि चोत्तरस्मादधराच्चाधायोर्हि-सकात्पातु । इन्द्रश्च पुरस्तादुप मध्यतो नः पातु । सखा सखिभ्योऽस्मभ्यं सस्वा बृहस्पतिरिन्द्रश्च वरिवः सुखं कृणोतु । यस्याऽऽहिताग्नेरन्पैरन्यरैग्निभिरग्नयः ससृज्यन्त इत्यत्र विविचीष्टौ पुरोनूवाक्या —\nवि ते विश्वगिति । हेऽग्ने शुचे ते शुचयो दीप्तयो विष्वक्सर्वतो विचरन्ति । कीदृशो वातजूतासो वायुना प्रेरिता भामासोऽन्याग्निमिश्रणेन क्रोधनशीलास्तुविभ्रक्षासो बहूनां शोधका दिव्या द्युलोकस्थानार्हा नवग्बा नूतनगतयो नित्याभिनवा इत्यर्थः । धृषता रुजन्तो धर्षणेन बलात्कारेण वैगुण्यभङ्गं कुर्वन्तः । तथाविधा दीप्तिविशेषा वनाऽस्मदीयानि वननीयानि हवींषि वनन्ति संभजन्ताम् । तत्रैव याज्यामाह —\nत्वामग्ने मानुषीरिति । हे सभग सौभाग्ययुक्ताग्ने मानुषीर्विशो मनुष्यरूपाः प्रजास्त्वामीडते स्तुवन्ति । क्रीदृशं त्वां होत्राविदं होमविशेषाभिज्ञं विविचिं\nमिश्रितानामग्नीनां विवेचकं रत्नधातमं रत्नमण्यादिनां धनानामतिशयेन संपादकं गुहा गोप्येषु मन्त्रेषु स्थानेषु वा सन्तं वर्तमानं विश्वस्य प्रदर्शयितारं तुविष्मणसं संप्रवृद्धमनस्कं सुयजं सुष्ठु यष्टुं सक्यं घृतश्रियं घृतसेविनम् ।\nअथ देविकाख्यानां हविषां याज्यानुवाक्या उच्यन्ते । तानि हवींषि देविका निर्वप्रेत्प्रजाकाम इत्यादो विहितानि । तेषां स्वरूपं तत्रैवाऽऽम्नातम् — ‘घात्रे पुरोडाशं द्वादशकपालं निर्वपत्यनुमत्यै चरुराकायै चरुसिनविल्यै चरुं कुह्वै चरुम्” इति ।\nतत्र प्रथमे हविषि पुरोनुवाक्यामाह —\nधाता दादत्विति । धाता विश्वस्य धारयिता जगतस्पतिर्जगतः पालक-ईशानः परमेश्वरो नोऽस्मभ्यं रयिं धनं ददातु । स परमेश्वरो नोऽस्मान्पूर्णेन समृद्धेन धनेन वावानत्संभजतां संयोजयत्वित्यर्थः । तत्रैव याज्यामाह —\nधाता प्रजाया इति । अयं धाता प्रजायाः पुत्रादेरीश ईष्टे स्वामी भवति । उतापि च राय ईशे धनस्यापि स्वामी भवति । धाता सर्वमिदं भुवनं प्राणिजातं जजानोत्पादितवान् । स च धाता यजमानाय पुत्रं दास्यति । तस्मा उ तथाविधायैव देवाय हव्यमिदं घृतवद्विधेम घृतयुक्तं करवाम ।\nअथ तत्रैव विकल्पितामन्यां पुरोनुवाक्यामाह —\nधाता ददातु न इति । स च धाता जीवातुमक्षितां जीवनाय पर्याप्तामक्षीणां प्राचीं प्रकर्षेणास्मास्वनुकुलां रयिं नोऽस्मभ्यं ददातु । सत्यराधसः सत्येन यज्ञेनाऽऽराधकावयं देवस्य सुसतिमनुग्रहयुक्तं चित्तं धीमहि ध्यायेम प्रार्थयाम इत्यर्थः अथ तत्रैव विकल्पितामन्यां याज्यमाह —\nधाता ददात्विति । स धाता दाशुषे हविर्दत्तवते यजमानाय वसूनि ददातु । कीदृशाय । प्रजाकामाय दुरोणे स्वगृहे मीढुषे देवानाज्येन सेचितवते । अमृता मरणरहिता विश्वे देवासः सर्वे देवाः सजोषाः समानमीतिरदितिर्देवाश्च तस्मै तथाविधयजमानार्थं संव्ययन्तां तद्गृहे संवृत्यावातिष्ठन्ताम् ।\nअथ द्वितीयहविषः पुरोवाक्यामाह —\n\nअनु नोऽद्योति । अद्यास्मिश्नियमनुमतिशब्दाभिधेया देवता नोऽस्माकमिमं यज्ञं देवष्वनुमन्यतां देवानामग्रे प्रशंसावित्यर्थः । हव्यवाहनोऽग्निश्च दाशुषे हविर्दत्तवते यजमानाय मयो भवतां सुखं भावयत । तत्रैव याज्यमाह —\nअष्न्विदनुमत इति । हेऽनुमते त्वमन्विदन्वेव मन्यासै सर्वथेदमनुमन्य-स्वेत्यर्थः । किंच नोऽस्मभ्यं शं कृधि सुखं कुरु । किंच नोऽस्माकं दक्षाय क्रत्वेदक्षक्रतौ समृद्धयागे हिनु प्रीतियुक्ता भव । किंच नोऽस्माकमायूंषि चिरकालजीवनादि प्रतारिषः प्रकर्षेण संपादय ।\nअथ तत्रैव विकल्पितामन्यां पुनरनुवाक्यामाह\nअनु मन्यतामिति । अनुमन्यमाना सेयमनुमतिर्देवी प्रजावन्तं पुत्रादियुक्तमक्षीयमाणं क्षयरहितम् । एवंभूतं रयिं धनं (न) पोषमनुमन्यताम् । वयं तस्यै स्या अनुमतेर्देव्या हडसि क्रोधे स्थिता मा भूम । अपिशब्दादौदासीन्येऽपि मा भूम, किंत्वनुग्रह एव भूयास्म । सा च देवी सुहवा सुष्ठ्वाड्वातुं शक्या सती नोऽस्मभ्यं शर्म यच्छतु सुखं ददातु । अथ तत्रैव विकल्पितामन्यां याज्यामाह —\nयस्यामिदभिति । यज्जगाद्विरोचते विविधं भासते तदिदं जगद्यस्यामनुमतिदेव्यां वर्तते । कीदृश्यां प्रदिशि प्रकर्षेण दिशत्याज्ञापयती प्रदिक्तस्याम् । अनुमत्याज्ञाधीनमशेषं जगदित्यर्थः । तामिमामनुमतिं प्रति आयवो गन्तरो यजमाना भूषन्ति हविर्भिरलं कुर्वन्ति । किंच यस्या उपस्थः शरीरैकदेशस्तत्स्थानीयमुर्वन्तरिक्षं महदिदमाकाशं विश्वव्यापित्वेन तस्या अवस्थितत्वात् । सा न इत्यादि पूर्ववत् । अथ तृतीयस्य हविषः पुरोनुवाक्यामाह —\nराकाभहमिति । सुह्वां सुखेनाऽऽह्वातुं शक्यां राकां देवीमहं सुष्ठुति शोभनया स्तुत्या हुव आह्वयामि । सुभगा सौभाग्ययुक्ता सा देवी नोऽस्माकमाह्वानं शृणोतु । श्रुत्वा च बुध्यताभस्मदभिमेतमात्मनैव । किंचाच्छिद्यमानयाऽविच्छिन्नया सूचीसदृश्याऽनुग्रहबुद्ध्याऽपःकर्म सीव्यतु निबिडं करोतु । निर्दोषं करोत्वित्यर्थः । ततः शतदायं बहुधनमुक्थ्यं स्तोत्रशस्त्रादिसहितं वीरं पुर्त्रं ददातु । तत्रैव याज्यमाह —\nयास्ते राका इति । हे राके तव याः सुमतयः सुपेशसः शोभनक्रियायुक्ताः सन्ति । किंच याभिः सुमतिभिर्दाशुषे यजमानाय वसूनि ददासि, अथा (द्या) स्मिन्यज्ञे सौमनस्ययुक्ता सती ताभिः सुमतिभिरनुग्रहरूपभिर्नोऽस्मानुपागृह्यनुगृहाण । सुभग इति देव्याः संबोधनम् । किं कुर्वती देवी । सहस्रपोषं रराणा सहस्रसंख्यायुक्तां पुष्टिं ददती ।\nअथ चतुर्थे हविषि याज्यापुरोनुवाक्ययोः प्रतीके दर्शयति —\nसिनिवालीति । सिनीवालि पृथुष्टुक इति पुरोनुवाक्या । या सुपाणीः\nस्वङ्गुरिरिति याज्या । एतच्चोभयमाग्निना रयिमश्नवदित्यनुवाके व्याख्यातम् ।\nअथ पञ्चमस्य हविषः पुरोनुवाक्यामाह —\nक्रुहूमहमिति । कुहूशब्दाभिधेयां देवतामहमस्मिन्यज्ञे जोहवीमि भृशमाह्वयामि । कीदृशीं, सुभगां सौभाग्ययुक्तां विद्मनापसं विदितकर्माणं सुहवां सु खेनाऽऽह्वातुं शक्याम् । सा कुहूर्देवो नः पितृणामस्मदीयानां पूर्वेषां श्रवजं श्रोतुं योग्यं यशो ददातु । हे देवी तस्यास्ते तथाविधायास्तव हविषा विधेम परिचर्यां करवाम । तत्रैव याज्यामाह —\nकुहूर्देवानामिति । इयं कुहूर्देवी नोऽस्मदीयस्यास्य हविपश्चिकेतु सारं जानातु । कीदृशी कुहूर्देवानां संबन्धि यदमृतं दर्शपूर्णमासादिहवीरूपं तस्य पत्नी पालयित्री । हव्याऽऽह्वानपृच्छार्हा । तादृशी देवी दाशुषे यजमानाय भूरि भूयिष्ठं वामं वननीयं पारलौकिकं फलं संकिरतु सम्यग्ददातु । किंच चिकितुषे त्वदीयमहिमानं ज्ञानवते यजमानाय रायस्पोषं दवातु धनपुष्टिं संपादयतु । अत्र विनियोगसंग्रहः-\n\nभवेदिदं वामित्यैन्द्राबार्हस्पत्ये चतुष्टयम् ।\nवि ते विविचिमद्यागे धातेत्येतच्चतुष्टयम् ॥\nदेविकास्वाद्ययागे स्यादन्वित्यनुमते चरौ ।\nचतुष्टयं स्याद्राकां तु राकादेव्याश्चरौ तथा ।\nसिनी या सु सिनीवाल्याः कुहूं कुह्वाश्च विंशतिः ॥\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे\nतृतीयप्रपाठक एकादशोऽनुवाकः ॥११ ॥\nवेदार्थस्य प्रकाशेन तमो हार्दं निवारयन् ।\nपुमर्थांश्चतुरो देयाद्विद्यातीर्थमहेश्वरः ॥\nइति श्रीमद्विद्यातीर्थमहेश्वरपरातारस्य श्रीमद्राजाधिराजपरमेश्वरस्य\nश्रीवीरबुक्कमहाराजस्याऽऽज्ञापरिपालकेन माधवाचार्येण विरचिते\nवेदार्थप्रकाशे कृष्णयजुर्वेदीयतैत्तिरीयसंहिताभाष्ये\nतृतीयकाण्डे तृतीयः प्रपाठकः ॥३ ॥\n"
}