{
  "id": "TS 3.3.4.2",
  "classification": {
    "kanda": "3",
    "prasna": "3",
    "anuvaka": "4",
    "panchasat": "2"
  },
  "header": "TS 3.3.4.2",
  "panchasatInfo": " 9",
  "padaCount": 50,
  "samhita": "अ॑चुच्यवु॒रित्या॑ह यथाय॒जुरे॒वैतत् क॑कु॒हꣳ रू॒पं ॅवृ॑ष॒भस्य॑ रोचते बृ॒हदित्या॑है॒तद्वा अ॑स्य ककु॒हꣳ रू॒पं ॅयद्-वृष्टी॑ रू॒पेणै॒व वृष्टि॒मव॑ रुन्धे॒ यत्ते॑ सो॒मादा᳚भ्यं॒ नाम॒ जागृ॒वीत्या॑है॒ष ह॒ वै ह॒विषा॑ ह॒विर्य॑जति॒ योऽदा᳚भ्यं गृही॒त्वा सोमा॑य जु॒होति॒परा॒ वा ए॒तस्याऽऽ*युः॑ प्रा॒ण ए॑ति॒ - [  ]  ",
  "pada": "अ॒चु॒च्य॒वुः॒ । इति॑ । आ॒ह॒ । य॒था॒य॒जुरिति॑ यथा-य॒जुः । ए॒व । ए॒तत् । क॒कु॒हम् । रू॒पम् । वृ॒ष॒भस्य॑ । रो॒च॒ते॒ । बृ॒हत् । इति॑ । आ॒ह॒ । ए॒तत् । वै । अ॒स्य॒ । क॒कु॒हम् । रू॒पम् । यत् । वृष्टिः॑ । रू॒पेण॑ । ए॒व । वृष्टि᳚म् । अवेति॑ । रु॒न्धे॒ । यत् । ते॒ । सो॒म॒ । अदा᳚भ्यम् । नाम॑ । जागृ॑वि । इति॑ । आ॒ह॒ । ए॒षः । ह॒ । वै । ह॒विषा᳚ । ह॒विः । य॒ज॒ति॒ । यः । अदा᳚भ्यम् । गृ॒ही॒त्वा । सोमा॑य । जु॒होति॑ । परेति॑ । वै । ए॒तस्य॑ । आयुः॑ । प्रा॒ण इति॑ प्र - अ॒नः । ए॒ति॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nअथ चतुर्थे तेषां ब्राह्मणमुच्यते ।\nतत्र मान्दास्वित्यादिमन्त्राणां तात्पर्यं दर्शयति —\nएतद्वा अपामिति । एतदेव मान्दा इत्यादिपदजातमपां गोप्यं नामधेयं, लोके प्रसिद्ध्यभावाद्वैदिकमन्त्र एव प्रतीयमानतया गोप्यत्वम् ।आधूयन्ते सर्वतः कम्प्यन्त आपो यैर्मान्दादिमन्त्रैस्ते मन्त्रा आधावाः । त एतं आधावा इति यदेतदेव गुह्यं नामेति पूर्वत्रान्वयः । तस्मादभिमानिदेवतानां प्रीत्यै मान्दादिमन्त्रान्पठेत् । ततो गुह्येन नामधेयेन देवताः परितोष्य दिवः सकाशाद्वृष्टिं संपादयति ।\nग्रहणमन्त्रे त्वह्रो रूपेण सूर्यस्य रश्मिभिरित्यमुमंशं व्याचष्टे —\nशुक्रं त इति । रात्रिरिति यदेतदेवाह्नो रूपमहर्निरूप्यते येन तदह्नो रूपं निरूपकमित्यर्थः । एतावदहर्नातोऽधिकमित्यह्न इयत्ता रात्र्या निरूप्यते । सेयं रात्रिः सूर्यस्य रश्मयश्च वृष्टिस्वामिभूताः । न खलु रात्रिरूपं सूर्यरश्मियुक्तं च कालं मुक्त्वा वृष्टेरन्यः कालोऽस्ति । तस्मादेतं मन्त्रभागं पठन्नह्नो निरूपकेण\nरात्रिलक्षणेन कालेन सूर्यस्य रश्मिभिर्युक्तेन च कालेन दिवः सकाशाद्वृष्टिं भूमौ पातयति । पात्रादानमन्त्रस्य स्पष्टार्थतां दर्शयति —\nआऽस्मिन्नुग्रा इति । हरणमन्त्रे प्रधानरूपवाचिभ्यां ककुहं रूपोमिति पदाभ्यां वृष्टिर्विवक्षितेति दर्शयति-\nककुहमिति । होममन्त्रे सोमायेति देवतामुद्दिश्य दधिद्रव्यहवने तात्पर्यं दर्शयति —\nयत्ते सोमेति । यो यजमानोऽदाभ्यनामकं दधिग्रहं गृहीत्वा सोमाय देवाय जुहोति एव एव यजमानो हविषा दध्ना हविःस्वरूपं देवमुद्दिश्य यजतीत्युक्तम् ।\nहिरण्यस्योपरि श्वासमन्त्रे प्राणशब्देनाऽऽयुर्विवक्षितमित्येवं दर्शयति —\nपरा वा इति । यो यजमानोऽशुनामकं सोमरसं पात्रे गृह्णात्येतस्याऽऽयुः प्राणः परैति गच्छत्यतो मन्त्रेणाऽऽयुष्प्रदं प्राणमात्मन्येव स्थापयति ।\nहिरण्यस्योपरि श्वासविशेषं विधत्ते —\nअमृतमसीति । श्वासवायोर्बहिः परित्यागः प्राणनमन्तराकर्षणमपाननं माध्यस्थेन धारणं व्यानम् । ‘अथ यः प्राणापानयोः संधिः स व्यानः” इति श्रुत्यन्तरात् । हिरण्यस्योपरि व्याननेन स्वात्मन्यायुर्धारयति ।\nहिरण्यस्याऽऽयुष्परिमाणं विधत्ते —\nशतमानमिति । इन्द्राग्नी इति मन्त्रेण यदु (उ) दकस्पर्शस्तमिमं विधत्ते —\nअप उपस्पृशतीति । आपो वै शान्ता इत्यन्यत्रः श्रुतत्वादपां भेषजत्वम् । एतेऽदाभ्यांशुग्रहमन्त्रा आददे ग्रावेत्यनुवाकात्पूर्वं द्रष्टव्याः ।\nअत्र मीमांसा ।\n\nद्वितीयाध्यायस्य तृतीयपादे चिन्तितम् —\n\nयददाभ्यं गृहीत्वेति गृह्णात्यंशुमिति द्वयम् ।\nतद्यागो वा गुणो यागः स्याददाभ्यांशुनामतः ॥\nग्रहयोरेव नाम स्यादानन्तर्याद्विधिस्तयोः ।\nगुणोऽतस्तस्य वाक्येन ज्योतिष्टोमाभिगामिता ॥\n\nअनारभ्य श्रूयते-अदाभ्यं गृहीत्वा सोमाय यजर्तेऽशुं गृह्णातीति च । तत्रादाभ्यशब्दस्य ज्योतिरादिवदपूर्वनामत्वात्तन्नमको यागो यजत इत्याख्यातेन विधीयते । अंशुमित्यत्र यजतेरश्रवणेऽपि नामविशेषबलादेवापूर्वयागविधिः । न चात्र द्रव्यदेवतयोरभावः, ग्रहणालिङ्गेन ज्योतिष्टोमाविकृतित्वावगतो तदीयविध्यन्तातिदेशेन तत्सिद्धेरिति प्राप्ते ब्रूम – भवत्वदाभ्यांशुशब्दयोर्नामत्वम् । ते च नामनी ग्रहयोरेव स्यातां न तु यागयोर्गृहीत्वेति शब्दस्यानन्तरमेव पाठात् । यजतिस्तु व्यवहितस्तादृशोऽपि यजिरंशुवाक्ये नास्ति । तस्माद्ग्रहयोरत्र विधिः । ग्रहणं च ज्योतिष्टोमगतस्य सोमरसस्य संस्काररूपो गुण ऐन्द्रवायवादिग्रहणसमानरूपत्वात् । यद्यप्यप्रकृतो ज्योतिष्टोमस्तथाऽपि तत्संबन्धिग्रहणद्वारा वाक्याज्ज्योतिष्टोमगामित्वम् । अत एव सोमार्थमदाभ्यं गृहीत्वेति निर्दिश्यते । अथवा तैत्तिरीयाणां षष्ठकाण्डस्य षष्ठप्रपाठके प्राकरणिकं विनियोजकं वाक्ये द्रष्ठव्यम् । तस्माज्ज्योतिष्टोमे गुणविधिः ।\n\nतृतीयाध्यायस्य षष्ठे पादे चिन्तितम् —\n\nग्रहधर्मा अनारभ्योक्तांश्वदाभ्यद्वये नहि ।\nविद्यन्ते वा प्रकरणादाद्यो वाक्यादिहान्तिमः ॥\n\nअनारभ्य द्वौ ग्रहौ श्रुतावंशु गृह्णातीति । अदाभ्यं गृहीत्वेति च । तयोः सादनसंमार्गादयो ग्रहधर्मा न विद्यन्तेऽनारभ्याधीतेष्वैन्द्रवायवादिष्वेव प्रकरणेन व्यवस्थापितत्वादिति चेन्मैवम् । ग्रहाः साद्यन्तं इत्यादिवाक्येन ग्रहधर्मत्वापगमे तयोरपि ग्रहयोरनिवार्यत्वात् । न चैन्द्रवायवादयः प्रकरणिनो ज्योतिष्टोमो हि प्रकरणी । तस्मात्सान्ति तयोर्धर्माः ॥\n\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे\nद्वितीयप्रपाठके चतुर्थोऽनुवाकः ॥४ ॥\n"
}