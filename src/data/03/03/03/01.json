{
  "id": "TS 3.3.3.1",
  "classification": {
    "kanda": "3",
    "prasna": "3",
    "anuvaka": "3",
    "panchasat": "1"
  },
  "header": "TS 3.3.3.1",
  "panchasatInfo": " 5",
  "padaCount": 50,
  "samhita": "वस॑वस्त्वा॒ प्रव॑हन्तु गाय॒त्रेण॒ छन्द॑सा॒ऽग्नेः प्रि॒यं पाथ॒ उपे॑हि रु॒द्रास्त्वा॒ प्रवृ॑हन्तु॒ त्रैष्टु॑भेन॒ छन्द॒सेन्द्र॑स्य प्रि॒यं पाथ॒ उपे᳚ह्यादि॒त्यास्त्वा॒ प्रवृ॑हन्तु॒ जाग॑तेन॒ छन्द॑सा॒ विश्वे॑षां दे॒वानां᳚ प्रि॒यं पाथ॒ उपे॑हि॒ मान्दा॑सु ते शुक्र शु॒क्रमा धू॑नोमि भ॒न्दना॑सु॒ कोत॑नासु॒ नूत॑नासु॒ रेशी॑षु॒ मेषी॑षु॒ वाशी॑षु विश्व॒भृथ्सु॒ माद्ध्वी॑षु ककु॒हासु॒ शक्व॑रीषु - [  ]  ",
  "pada": "वस॑वः । त्वा॒ । प्रेति॑ । वृ॒ह॒न्तु॒ । गा॒य॒त्रेण॑ । छन्द॑सा । अ॒ग्नेः । प्रि॒यम् । पाथः॑ । उपेति॑ । इ॒हि॒ । रु॒द्राः । त्वा॒ । प्रेति॑ । वृ॒ह॒न्तु॒ । त्रैष्टु॑भेन । छन्द॑सा । इन्द्र॑स्य । प्रि॒यम् । पाथः॑ । उपेति॑ । इ॒हि॒ । आ॒दि॒त्याः । त्वा॒ । प्रेति॑ । वृ॒ह॒न्तु॒ । जाग॑तेन । छन्द॑सा । विश्वे॑षाम् । दे॒वाना᳚म् । प्रि॒यम् । पाथः॑ । उपेति॑ । इ॒हि॒ । मान्दा॑सु । ते॒ । शु॒क्र॒ । शु॒क्रम् । एति॑ । धू॒नो॒मि॒ । भ॒न्दना॑सु । कोत॑नासु । नूत॑नासु । रेशी॑षु । मेषी॑षु । वाशी॑षु । वि॒श्व॒भृथ्स्विति॑ विश्व॒भृत् - सु॒ । माद्ध्वी॑षु । क॒कु॒हासु॑ । शक्व॑रीषु । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\n\nअथ तृतीयानुवाके द्वावदाभ्यांशुग्रहौ प्रत्यपेक्षिता मन्त्रा उच्यन्ते ।\nकल्पः — “उपनद्धस्य राज्ञस्त्रीन शून्प्रवहति वसवस्त्वा प्र वृहन्तु गायत्रेण छन्दसेत्येतैः प्रतिमन्त्रम्” इति । पाठस्तु —\nवसवस्त्वेति । हे सोमांशो वसुनामका देवास्त्वां प्रवृहन्तु वासता बद्धात्सोमलतामूहात्प्रकर्षेण पृथक्कुर्वन्तु । केन साधनेन । गायत्रेण च्छन्दसा । तवाऽऽकर्षणे छन्दः साधनम् । तथाविधस्त्वमग्नेः प्रियं पाथोऽन्नभावमुपेहि । एवं द्वितीयतृतीयमन्त्रौ योज्यौ ।\nकल्पः — “तैरेनं चतुराधूनोति पञ्चकृत्वः सप्तकृत्वो या मान्दासु त इत्येतान्प्रति विभज्य” इति । पाठस्तु —\nमान्दासु त इति । अत्र होतृचमसे वसतीवरीनामिकाभ्योऽद्भ्यः सकाशात्कियदप्युदकं निषिच्य तैः पूर्वोक्तैस्त्रिभिः सोमांशुभिरेनं होतृचमसं मान्दास्वित्यादिमन्त्रैराधूनोति चमसस्थमुदकं प्रकम्पयेदित्यर्थः । मान्दास्वित्यादीनि सप्तम्यन्तानि द्वादश पदान्पां गोप्यानि नामानि । तेशुक्रा शुक्रामा धूनोमीत्येतावान्द्वादशस्वपि पदेष्वनुषज्यते । अनुषङ्गद्योतनायैवाऽऽदावन्ते च द्विः पाठः । मन्दगतय आपो मान्दाः । हे शुक्र दप्यिमान सोम ते तव संबन्धि सुक्रं दप्यिमानं सारं मान्दास्वप्स्वाधूनोमि सर्वतः कम्पयामि । एवमुत्तरत्रापि । एवमुत्तरत्रापि योज्यम् । मन्दनासु भद्रासु कल्याणकारिणीषु, कोतनासु ज्ञानकारिणीषु, नूतनास्वभिनवासु, रेशीषु शीघ्रगमनेन भुवो हिंसिकासु, मेषीषु स्पर्धमानासु, वाशीषु शब्दवतीषु विश्वभृत्सु विश्वस्य धारिकासु, माध्वीषु मधुररसवतीषु, ककुहासु ककुत्सदृशीषु प्रधानभूतासु, शक्वरीषु शक्तिमतीषु, शुक्रासु दीप्यमानासु । तानेतान्द्वादश मन्त्राननुषङ्गेण सह प्रतिविभज्य चतुष्पञ्चकृत्वः सप्तकृत्वो वा द्वादशमन्त्रैराधावनं कुर्यात् ।\nकल्पः — ‘अंशुमदाभ्यं वा प्रथमं गृह्णाति शुक्रं ते शुक्रेण गृह्णामीति दघ्नः पयसो निग्राभ्याणां वा” इति । पाठस्तु —\nशुक्रं त इति । हे दधिद्रव्य ते शुक्रं तव सारं शुक्रेण सोमादिरूपेण सारेण सह गृह्णामि । केन साधनेनेति तदुच्यते-ये सूर्यस्य रश्मयोऽह्नो रूपं रसाख्येन तेन रूपेण ।\nकल्पः — “आऽस्मिन्नुग्रा अचुच्ययुरित्यादाय” इति । पाठस्तु —\nआऽस्मिन्नुग्रा इति । अस्मिन्पात्र उग्रा धारास्तीव्राः सोमरसधारा आचुच्यवुरागत्य पतिताः । किंच पतितास्ता धारा असश्चत पात्रे संगताः ।\nकल्पः — “ककुह रूपमिति हरति” इति । पाठस्तु —\nककुह रूपमिति । वृषभस्य वर्षयितुरिन्द्रस्य ककुहं ककुद्वत्प्रधानभूतं रूपं वृष्टिलक्षणं स्वरूपं रोचते । तत्र (ञ्च) बृहत्प्रौढम् । अयं सोमो वल्लीरूपो राजरूपस्य सोमस्य वेवेस्य पुरोगाः प्रथमगामी शुक्रो दीप्यमानो रसः शुक्रस्य दीप्यमानस्येन्द्रस्य पुरोगाः ।\nकल्पः — यत्ते सोमादाभ्यं नाम जागृवीति जुहोति” इति । पाठस्तु —\nयत्ते सोमेति । हे सोम ते यन्नामादाभ्यं केनाप्यतिरस्करणीयं जागृवि सदा जागरणशीलं हे सोम तस्मै सोमाय सोमनाम्ने ते त्वदीयाय स्वाहा हुतमिदमस्तु । कल्पः —\n“आधवनानंशून्प्रज्ञातान्निधायोशिक्त्वं देव सोम गायत्रेण छन्दसेत्येतैः प्रतिमन्त्रमनुसवनमेकैकं महाभिषवेष्वपि सृजति” इति । पाठस्तु —\nउशिक्त्वमिति । हे सोम देव त्वमुशिक्कप्रनीयस्तथाविधप्रथमांशुरूपस्त्व-मग्ने प्रियं पाथोऽन्नभावं यथा प्रतिपद्यसे तथा गायत्रेण छन्दसा सोमसमूहात्पृथक्कृत् इदानीमपीहि पुनरपि सोमसमूहं गच्छ । एवं द्वितीयतृतीयांशुविषय-योरुत्तरमन्त्रमायोजनीयम् । सर्वेषां प्राणिनां वशोऽस्यास्तीति वशी द्वितीयोंऽशु-रस्मासु सखिवत्प्रीतिमत्त्वादस्मत्सखा तृतीयोंऽशुः ।\nकल्पः — “अंशुं गृह्णन्नेकग्रहायाऽऽप्तं राजानमुपरे न्यूष्य सकृदभिषुत्य वामदेव्यं मनसा गायमानोऽनवानं गृह्णाति यदि व्यवानेदा नः प्राण एतु परावत इति शतमानं हिरण्यमभिव्यनेयातामध्वयुर्यजमानश्च” इति । पाठस्तु –\nआ नः प्राण इति । परावतो दूरदेशात्प्राणो नोऽस्मान्प्रत्येतु आगच्छतु । अन्तरिक्षादप्यागच्छतु । दिवस्परि स्वर्गस्योपरि स्थितोऽप्यागच्छतु । हे हिरण्ये पृथिव्या अध्युपरि त्वमायुस्मृतमसि आयुर्हेतुरमृतत्वहेतुश्चासि । तादृशं त्वा प्राणाय प्राणस्थितय एवं क्षिपामीति शेषः ।\nकल्पः — ‘इन्द्राग्नी इत्युदकमुपस्पृश्य’ इति । पाठस्तु —\nइन्द्राग्नी इति । यावेताविन्द्राग्नी तौ मे वर्चः कृणुतां बलं कुरुताम् । तथा सोमो बृहस्पतिश्चोभौ वर्चः कृणुताम् । विश्वे देवाश्च मे वर्चः कुर्वन्तु । हेऽश्विनौ मे वर्चो धत्तं संपादयतम् ।\nकल्पः- ‘दधन्वे वा यदीमित्यनिरुक्तया प्राजापत्यया प्राण्यपान्यानवानं जुहोति’ इति । पाठस्तु—\nदधन्वे वा इति । वेर्तेतव्यस्य गन्तव्यस्य यज्ञस्य संबन्धीनि ब्रह्माणि परिवृढानि दीक्षादीन्यङ्गान्यनुवोचदनुक्रमेण वेदो वक्ति । यदीमित्येतादृशं यदस्ति तदु दधन्वे तदप्यहं मनसि धारयमि । वेदोक्तं किमपि न विस्मरमीत्यर्थः । काव्या काव्यसदृशानि विस्पष्टमनभिहितानि विश्वानि सर्वाण्यङ्गानि पर्यभवत् । अयं यज्ञः परितो व्याप्तवान् । व्याप्तौ दृष्टान्तः नेमिश्चक्रमिवेति । यथा रथस्य चक्रं कृत्स्नं परितो नेमिर्व्याप्नोति तद्वत् । अत्र देवताविशेषस्य कस्यचिदपि विस्पष्टमप्रतीतत्वादियमनिरुक्ता प्राजापत्या । ततः प्रजापतय जुहोमीति तात्पर्यार्थः\nअत्र विनियोगसंग्रहः-\nवसत्रिभिग्रंहीतव्या नद्ध सोमांशवस्त्रयः ।\nमान्दा द्वादश मन्त्रास्तैश्चमसस्था अपोंऽशुभिः ॥\nआधूनोत्यथ शक्रं तेऽदाभ्यपात्रे दधिग्रहः ।\nआऽस्मिन्नदाभ्यमादत्ते ककुहं सोऽपनीयते ॥\nयत्ते जुहोत्युशिक्प्रोक्तानंशूनभिषवत्रये ।\nत्रिभिः संसृजते ह्या नः स्वर्णोपरि समुच्छ्वसेत् ।\nइन्द्रा स्पृष्ट्वोदकं होमो दधन्वे पञ्चविंशतिः ॥\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे द्वितीयप्रपाठके तृतीयोऽनुवाकः ॥ ३ ॥\n"
}