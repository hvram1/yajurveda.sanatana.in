{
  "id": "TS 3.3.6.2",
  "classification": {
    "kanda": "3",
    "prasna": "3",
    "anuvaka": "6",
    "panchasat": "2"
  },
  "header": "TS 3.3.6.2",
  "panchasatInfo": " 17",
  "padaCount": 50,
  "samhita": "उत्त॑रे॒ष्वहः॑ स्व॒मुतो॒ऽर्वाञ्चो॑ गृह्यन्ते ऽभि॒जित्यै॒वेमां ॅलो॒कान् पुन॑रि॒मं ॅलो॒कं प्र॒त्यव॑रोहन्ति॒ यत् पूर्वे॒ष्वहः॑ स्वि॒तः परा᳚ञ्चो गृ॒ह्यन्ते॒ तस्मा॑दि॒तः परा᳚ञ्च इ॒मे लो॒का यदुत्त॑रे॒ष्वहः॑ स्व॒मुतो॒ऽर्वाञ्चो॑ गृ॒ह्यन्ते॒ तस्मा॑द॒मुतो॒ ऽर्वाञ्च॑ इ॒मे लो॒कास्तस्मा॒दया॑तयाम्नो लो॒कान् म॑नु॒ष्या॑ उप॑ जीवन्ति ब्रह्मवा॒दिनो॑ वदन्ति॒ कस्मा᳚थ् स॒त्याद॒द्भ्य ओष॑धयः॒ सं भ॑व॒न्त्योष॑धयो - [  ]  ",
  "pada": "उत्त॑रे॒ष्वित्युत् - त॒रे॒षु॒ । अह॒स्स्वित्यहः॑-सु॒ । अ॒मुतः॑ । अ॒र्वाञ्चः॑ । गृ॒ह्य॒न्ते॒ । अ॒भि॒जित्येत्य॑भि-जित्य॑ । ए॒व । इ॒मान् । लो॒कान् । पुनः॑ । इ॒मम् । लो॒कम् । प्र॒त्यव॑रोह॒न्तीति॑ प्रति - अव॑रोहन्ति । यत् । पूर्वे॑षु । अह॒स्स्वित्यहः॑ - सु॒ । इ॒तः । परा᳚ञ्चः । गृ॒ह्यन्ते᳚ । तस्मा᳚त् । इ॒तः । परा᳚ञ्चः । इ॒मे । लो॒काः । यत् । उत्त॑रे॒ष्वित्युत् - त॒रे॒षु॒ । अह॒स्स्वित्यहः॑ - सु॒ । अ॒मुतः॑ । अ॒र्वाञ्चः॑ । गृ॒ह्यन्ते᳚ । तस्मा᳚त् । अ॒मुतः॑ । अ॒र्वाञ्चः॑ । इ॒मे । लो॒काः । तस्मा᳚त् । अया॑तयाम्न॒ इत्यया॑त-या॒म्नः॒ । लो॒कान् । म॒नु॒ष्याः᳚ । उपेति॑ । जी॒व॒न्ति॒ । ब्र॒ह्म॒वा॒दिन॒ इति॑ ब्रह्म - वा॒दिनः॑ । व॒द॒न्ति॒ । कस्मा᳚त् । स॒त्यात् । अ॒द्भ्य इत्य॑त् - भ्यः । ओष॑धयः । समिति॑ । भ॒व॒न्ति॒ । ओष॑धयः । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nअथ षष्ठे गवामयनगताः परःसंज्ञका अतिग्राह्यविशेषा उच्यन्ते ।\nकल्पः — “त्रिषु परःसामसु त्रीनतिग्राह्यन्गृह्वात्युपयामगृहीतोऽस्यद्भ्यस्त्वौ-षधीभ्यो जुष्टं गृह्णामीति प्रथमेऽहनि गृह्णात्योषधीभ्यस्त्वा प्रजाभ्य इति द्वितीये प्रजाभ्यस्त्वा प्रजापतय इति तृतीय एतानेवाऽवृत्तानवांक्सामसु तानुर्ध्वानावृत्तांश्च विषुवति” इति ।\nअस्ति गवामयनं नाम संवत्सरसत्रं, तस्य पूर्वमासषट्कमुत्तरमासषट्कंचेति द्वौ भागौ, तयोर्मध्ये विषुवत्संज्ञकमेक प्रधानमहर्भवति तस्य चान्हः पूर्वभावीनि परःसामनामकानि त्रीण्यहानि भवन्ति । तानि पूर्वस्य मासषट्कस्यान्तिमानि । तथा विषुवतोऽन्ह उत्तरभावीन्यनन्त्राण्यर्वाक्सामनामानि त्रीण्यहानि भवन्ति । तान्युत्तरस्य मासषट्कस्याऽऽदिभूतानि । तत्रापि परःसामनामकेषु त्रिष्वहःषु क्रमेणोक्तेस्त्रिभिर्मन्त्रैयोऽतिग्राह्याख्याः सोमरसा ग्रहीतव्याः । अर्वाक्सामनामकेषु त्रिष्वहःसु तेषामेव मन्त्राणां विपरीतक्रमेण त्रयोऽतिग्राह्या ग्रहीतव्याः त्रिषुवन्नामके तु मुख्यदिने समाम्नातक्रमेण विपरीतक्रमेण चेत्येवं षडतिग्राह्या ग्रहीतव्याः । वानेतानतिग्राह्यान्विधातुं प्रस्तैति —\nदेवा वै यदिति । पुरा यज्ञमनुतिष्ठन्तो देवा विधारयमानातिग्राह्यरहितेन केवलेन यज्ञेन यत्फलं न प्रातवन्तस्तत्फलं पराख्यैर्ग्रहैराप्नुवन् । पारयन्त्यभीष्टसमाप्तिं गमयन्तीति पराः । विधत्ते\nयत्पर इति । समुदायाकारेण प्रशस्य विशेषाकारेण प्रशंसति यं प्रथममिति । विषुवतोऽह्र उपरितनेष्वहःसु विपरीतक्रमं विधत्ते उत्तरेष्वहः स्विति । अमुतोऽन्त्यादर्वाञ्चो व्युत्क्रमस्थितान्गृह्णीयात् । तथा सति पूर्वानुष्ठितैरनुलोमगतैर्ग्रहैः पृथिव्यन्तरिक्षद्युलोकानभिजित्यैव पुनर्द्युलोकाद्भूलोकं प्रत्यारूढवान्भवति ॥ अथाऽऽम्नातक्रमं विपरीतक्रमं च मिलित्वा पुन प्रशंसति —\nयत्पुर्वेष्वह स्विति । विषुवतोऽन्हः पूर्वेष्वहःसु इतः प्रथमादेतिग्राह्यदारभ्य क्रमेणैव पराञ्चो गृह्यन्ते । परमत्तममञ्चन्तीति पराञ्चः । प्रथमं गृहीत्वा ततः परं द्वितीयोऽतिग्राह्यः । द्वितीयं गृहीत्वा ततः परं तृतीयोऽतिग्राह्यः । एते पराञ्चः । यस्मादेवं गृह्यन्ते तस्मादितो भूलोकादारभ्य त्रयो लोकाः पराञ्च उत्तरोत्तरगतयो भवन्ति । विषुवत उत्तरेष्वहःस्वमुतस्तृतयिग्रहादारभ्यार्वाञ्चोऽधस्तना गृह्यन्ते । प्रथमेऽह्रि तृतीयो ग्रहो द्वितीयेऽह्रि द्वितीयो ग्रहस्तृतीयेऽह्रि प्रथमो ग्रहः । एतेऽर्वाञ्चः । यस्मादेवं तस्मादमुतो द्युलोकादधस्तनोऽन्तरिक्षलोकस्तस्मादधस्तनतो भूलोकः । त एतेऽर्वाञ्चो लोका यस्मात्पराञ्चोर्वाञ्चश्चपरस्परविलक्षणा अत एव पुनरावृत्तत्वादगतसाराः । तस्मान्मनुष्या अगतसारल्लोँकानुपजीवन्ति । यानि स्थानान्युपभुक्तत्वेन गतसाराणि भवान्ति तानि नापेक्षन्ते, किंत्वभुक्तपूर्वाणि नूतनानि स्थानान्यपेक्षन्ते ।\nप्रथममन्त्रत्रयं विधातुं प्रस्तौति —\nब्रह्मवादिन इति । लोके ह्यद्भ्यः सकाशादोषधय उत्पद्यन्त इति यत्तत्क स्मात्सत्यात्कृतः कारणात् । तथा मनुष्याणामोषधयोऽन्नमिति यत्तदपि कुतः कारणात् । तथा प्रजापतिमनु प्रजाः प्रजायन्त इति यदेतदपि कुतः कारणादित्येवं ब्रह्मवादिभिः पृष्टः कश्चिद्बुद्धिमान्परानन्वित्युत्तरं ब्रूयात् । परतोऽतिग्राह्य ग्रहणमन्त्रा उत्कृष्टत्वात्परशब्दाभिधेयाः । तदनुसारेण यथोक्तमेतत्त्रयं संपद्यते । तत्र प्रथमं मन्त्रं विधत्ते —\nयद्गृह्णातिति । हे प्रथमातिग्राह्य त्वामद्भ्यः सकाशाद्गृह्णामि । किमर्थम् ।ओषधीभ्य ओषध्युत्पत्त्यर्थम् । अनेन मन्त्रेण प्रथमं गृह्णीयात् । यस्मादेवं गृह्णाति तस्मादद्भ्य सकाशादोषधयः सम्यग्भवन्ति । द्वितीयमन्त्रं विधत्ते\nयद्गृहणातिति । हे द्वितीयातिग्राह्य त्वामोषधीभ्यः सकाशाद्गृह्णामि । किमर्थम् । प्रजाभ्य प्रजाजीवनार्थम् । अनेन द्वितीयातिग्राह्यं गृह्णीयात् । यस्मादेवं गृह्णाति तस्मादोषधयो मनुष्याणामन्नं भवन्ति ।\nअथ तृतीयं मन्त्रं विधत्ते —\nयद्गृह्णातीति । हे तृतीयातिग्राह्य त्वां प्रजार्थं प्रजापत्यर्थं च गृह्णामि । प्रजाः सर्वा अपि प्रजापतिमाश्रित्य यथा प्रजायेरन्नित्यनेनाभिप्रायेण गृह्णामीत्यर्थः । अत्र विनियोगसंग्रहः —\n“पराभिधा अतिग्राह्यास्ते गवामयने त्रयः ।\nतेष्वद्भ्य ओषधीभ्यश्च प्रजाभ्यश्चेति मन्त्रकाः” ॥ इति ।\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे\nतृतीयप्रपाठके षष्टोऽनुवाकः ॥६ ॥\n"
}