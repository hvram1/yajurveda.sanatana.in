{
  "id": "TS 4.6.4.1",
  "classification": {
    "kanda": "4",
    "prasna": "6",
    "anuvaka": "4",
    "panchasat": "1"
  },
  "header": "TS 4.6.4.1",
  "panchasatInfo": " 16",
  "padaCount": 50,
  "samhita": "आ॒शुः शिशा॑नो वृष॒भो न यु॒द्ध्मो घ॑नाघ॒नः क्षोभ॑ण-श्चर्.षणी॒नां । सं॒क्रन्द॑नोऽनिमि॒ष ए॑क वी॒रः श॒तꣳ सेना॑ अजयथ् सा॒कमिन्द्रः॑ ॥ सं॒क्रन्द॑नेना निमि॒षेण॑ जि॒ष्णुना॑ युत्का॒रेण॑ दुश्च्यव॒नेन॑ धृ॒ष्णुना᳚ । तदिन्द्रे॑ण जयत॒ तथ् स॑हद्ध्वं॒ ॅयुधो॑ नर॒ इषु॑हस्तेन॒ वृष्णा᳚ ॥ स इषु॑हस्तैः॒ स नि॑षं॒गिभि॑र्व॒शी सꣳस्र॑ष्टा॒ स युध॒ इन्द्रो॑ ग॒णेन॑ । सꣳ॒॒सृ॒ष्ट॒जिथ् सो॑म॒पा बा॑हुश॒र्द्ध्यू᳚र्द्ध्वध॑न्वा॒ प्रति॑हिताभि॒रस्ता᳚ ॥ बृह॑स्पते॒ परि॑ दीया॒- [  ]",
  "pada": "आ॒शुः । शिशा॑नः । वृ॒ष॒भः । न । यु॒द्ध्मः । घ॒ना॒घ॒नः । क्षोभ॑णः । च॒र॒.ष॒णी॒नाम् ।  । स॒ङ्क्रन्द॑न॒ इति॑ सं - क्रन्द॑नः । अ॒नि॒मि॒ष इत्य॑नि - मि॒षः । ए॒क॒वी॒र इत्ये॑क - वी॒रः । श॒तम् । सेनाः᳚ । अ॒ज॒य॒त् । सा॒कम् । इन्द्रः॑ ।  । स॒ङ्क्रन्द॑ने॒नेति॑ सं - क्रन्द॑नेन । अ॒नि॒मि॒षेणेत्य॑नि - मि॒षेण॑ । जि॒ष्णुना᳚ । यु॒त्का॒रेणेति॑ युत् - का॒रेण॑ । दु॒श्च्य॒व॒नेनेति॑ दुः-च्य॒व॒नेन॑ । धृ॒ष्णुना᳚ ।  । तत् । इन्द्रे॑ण । ज॒य॒त॒ । तत् । स॒ह॒द्ध्वं॒ । युधः॑ । न॒रः॒ । इषु॑हस्ते॒नेतीषु॑ - ह॒स्ते॒न॒ । वृष्णा᳚ ।  । सः । इषु॑हस्तै॒रितीषु॑ - ह॒स्तैः॒ । सः । नि॒ष॒ङ्गिभि॒रिति॑ निष॒ङ्गि - भिः॒ । व॒शी । सꣴस्र॒ष्टेति॒ सं - स्र॒ष्टा॒ । सः । युधः॑ । इन्द्रः॑ । ग॒णेन॑ ।  । सꣳ॒॒सृ॒ष्ट॒जिदिति॑ सꣳसृष्ट - जित् । सो॒म॒पा इति॑ सोम - पाः । बा॒हु॒श॒र्द्धीति॑ बाहु - श॒र्द्धी । ऊ॒र्द्ध्वध॒न्वेत्यू॒र्द्ध्व - ध॒न्वा॒ । प्रति॑हिताभि॒रिति॒ प्रति॑ - हि॒ता॒भिः॒ । अस्ता᳚ ।  । बृह॑स्पते । परीति॑ । दी॒य॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}