{
  "id": "TS 4.6.9.4",
  "classification": {
    "kanda": "4",
    "prasna": "6",
    "anuvaka": "9",
    "panchasat": "4"
  },
  "header": "TS 4.6.9.4",
  "panchasatInfo": " 46 ",
  "padaCount": 59,
  "samhita": "प्रि॒य आ॒त्माऽपि॒यन्तं॒ मा स्वधि॑तिस्त॒नुव॒ आ ति॑ष्ठिपत् ते । मा ते॑ गृ॒द्ध्नु-र॑विश॒स्ताऽति॒हाय॑ छि॒द्रा गात्रा᳚ण्य॒सिना॒ मिथू॑ कः ॥ न वा उ॑वे॒तन्म्रि॑यसे॒ न रि॑ष्यसि दे॒वाꣳ इदे॑षि प॒थिभिः॑ सु॒गेभिः॑ । हरी॑ ते॒ युञ्जा॒ पृष॑ती अभूता॒मुपा᳚स्थाद्-वा॒जी धु॒रि रास॑भस्य ॥ सु॒गव्यं॑ नो वा॒जी स्वश्वि॑यं पुꣳ॒॒सः पु॒त्राꣳ उ॒त वि॑श्वा॒पुषꣳ॑ र॒यिं ( ) । अ॒ना॒गा॒स्त्वं नो॒ अदि॑तिः कृणोतु क्ष॒त्रं नो॒ अश्वो॑ वनताꣳ ह॒विष्मान्॑ ॥",
  "pada": "प्रि॒यः । आ॒त्मा । अ॒पि॒यन्त॒मित्य॑पि - यन्त᳚म् । मा । स्वधि॑ति॒रिति॒ स्व - धि॒तिः॒ । त॒नुवः॑ । एति॑ । ति॒ष्ठि॒प॒त् । ते॒ ।  । मा । ते॒ । गृ॒द्ध्नुः । अ॒वि॒श॒स्तेत्य॑वि - श॒स्ता । अ॒ति॒हायेत्य॑ति-हाय॑ । छि॒द्रा । गात्रा॑णि । अ॒सिना᳚ । मिथु॑ । कः॒ ।  । न । वै । उ॒ । ए॒तत् । म्रि॒य॒से॒ । न । रि॒ष्य॒सि॒ । दे॒वान् । इत् । ए॒षि॒ । प॒थिभि॒रिति॑ प॒थि - भिः॒ । सु॒गेभि॒रिति॑ सु - गेभिः॑ ।  । हरी॒ इति॑ । ते॒ । युञ्जा᳚ । पृष॑ती॒ इति॑ । अ॒भू॒ता॒म् । उपेति॑ । अ॒स्था॒त् । वा॒जी । धु॒रि । रास॑भस्य ।  । सु॒गव्य॒मिति॑ सु - गव्य᳚म् । नः॒ । वा॒जी । स्वश्वि॑य॒मिति॑ सु - अश्वि॑यम् । पुꣳ॒॒सः । पु॒त्रान् । उ॒त । वि॒श्वा॒पुष॒मिति॑ विश्व -पुष᳚म् । र॒यिम् ( ) ।  । अ॒ना॒गा॒स्त्वमित्य॑नागाः - त्वम् । नः॒ । अदि॑तिः । कृ॒णो॒तु॒ । क्ष॒त्रम् । नः॒ । अश्वः॑ । व॒न॒ता॒म् । ह॒विष्मान्॑ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}