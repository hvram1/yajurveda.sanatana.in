{
  "id": "TS 4.5.11.1",
  "classification": {
    "kanda": "4",
    "prasna": "5",
    "anuvaka": "11",
    "panchasat": "1"
  },
  "header": "TS 4.5.11.1",
  "panchasatInfo": " 26",
  "padaCount": 50,
  "samhita": "स॒हस्रा॑णि सहस्र॒शो ये रु॒द्रा अधि॒ भूम्यां᳚ । तेषाꣳ॑ सहस्रयोज॒ने ऽव॒धन्वा॑नि तन्मसि ॥                                      अ॒स्मिन्-म॑ह॒त्य॑र्ण॒वे᳚-ऽन्तरि॑क्षे भ॒वा अधि॑ ॥                                     नील॑ग्रीवाः शिति॒कण्ठाः᳚ श॒र्वा अ॒धः क्ष॑माच॒राः ॥                                नील॑ग्रीवाः शिति॒कण्ठा॒ दिवꣳ॑ रु॒द्रा उप॑श्रिताः ॥                         ये वृ॒क्षेषु॑ स॒स्पिञ्ज॑रा॒ नील॑ग्रीवा॒ विलो॑हिताः ॥                                        ये भू॒ताना॒-मधि॑पतयो विशि॒खासः॑ कप॒र्दि॑नः ॥                                    ये अन्ने॑षु वि॒विद्ध्य॑न्ति॒ पात्रे॑षु॒ पिब॑तो॒ जनान्॑ ॥                                       ये प॒थां प॑थि॒रक्ष॑य ऐलबृ॒दा य॒व्युधः॑ ॥ ये ती॒र्थानि॑ - [  ]",
  "pada": "स॒हस्रा॑णि । स॒ह॒स्र॒श इति॑ सहस्र - शः । ये । रु॒द्राः । अधीति॑ । भूम्या᳚म् ।  । तेषा᳚म् । स॒ह॒स्र॒यो॒ज॒न इति॑ सहस्र - यो॒ज॒ने । अवेति॑ । धन्वा॑नि । त॒न्म॒सि॒ ।  । अ॒स्मिन्न् । म॒ह॒ति । अ॒र्ण॒वे । अ॒न्तरि॑क्षे । भ॒वाः । अधि॑ ।  । नील॑ग्रीवा॒ इति॒ नील॑ - ग्री॒वाः॒ । शि॒ति॒कण्ठा॒ इति॑ शिति - कण्ठाः᳚ । श॒र्वाः । अ॒धः । क्ष॒मा॒च॒राः ।  । नील॑ग्रीवा॒ इति॒ नील॑-ग्री॒वाः॒ । शि॒ति॒कण्ठा॒ इति॑ शिति - कण्ठाः᳚ । दिव᳚म् । रु॒द्राः । उप॑श्रिता॒ इत्युप॑ - श्रि॒ताः॒ ।  । ये । वृ॒क्षेषु॑ । स॒स्पिञ्ज॑राः । नील॑ग्रीवा॒ इति॒ नील॑ - ग्री॒वाः॒ । विलो॑हिता॒ इति॒ वि - लो॒हि॒ताः॒ ।  । ये । भू॒ताना᳚म् । अधि॑पतय॒ इत्यधि॑ - प॒त॒यः॒ । वि॒शि॒खास॒ इति॑ वि -शि॒खासः॑ । क॒प॒र्दिनः॑ ।  । ये । अन्ने॑षु । वि॒विद्ध्य॒न्तीति॑ वि-विद्ध्य॑न्ति । पात्रे॑षु । पिब॑तः । जनान्॑ ।  । ये । प॒थाम् । प॒थि॒रक्ष॑य॒ इति॑ पथि - रक्ष॑यः । ऐ॒ल॒बृ॒दाः । य॒व्युधः॑ ।  । ये । ती॒र्थानि॑ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}