{
  "id": "TS 4.5.1.1",
  "classification": {
    "kanda": "4",
    "prasna": "5",
    "anuvaka": "1",
    "panchasat": "1"
  },
  "header": "TS 4.5.1.1",
  "panchasatInfo": " 1",
  "padaCount": 50,
  "samhita": "नम॑स्ते रुद्र म॒न्यव॑ उ॒तोत॒ इष॑वे॒ नमः॑ । नम॑स्ते अस्तु॒ धन्व॑ने बा॒हुभ्या॑मु॒त ते॒ नमः॑ ॥                                   या त॒ इषुः॑ शि॒वत॑मा शि॒वं ब॒भूव॑ ते॒ धनुः॑ । शि॒वा श॑र॒व्या॑ या तव॒ तया॑ नो रुद्र मृडय ॥     या ते॑ रुद्र शि॒वा त॒नूरघो॒रा ऽपा॑पकाशिनी । तया॑ नस्त॒नुवा॒ शन्त॑मया॒ गिरि॑शन्ता॒भि चा॑कशीहि ॥                                यामिषुं॑ गिरिशन्त॒ हस्ते॒ - [  ]",
  "pada": "नमः॑ । ते॒ । रु॒द्र॒ । म॒न्यवे᳚ । उ॒तो इति॑ । ते॒ । इष॑वे । नमः॑ ।  । नमः॑ । ते॒ । अ॒स्तु॒ । धन्व॑ने । बा॒हुभ्या॒मिति॑ बा॒हु-भ्या॒म् । उ॒त । ते॒ । नमः॑ ।  । या । ते॒ । इषुः॑ । शि॒वत॒मेति॑ शि॒व - त॒मा॒ । शि॒वम् । ब॒भूव॑ । ते॒ । धनुः॑ ।  । शि॒वा । श॒र॒व्या᳚ । या । तव॑ । तया᳚ । नः॒ । रु॒द्र॒ । मृ॒ड॒य॒ ।  । या । ते॒ । रु॒द्र॒ । शि॒वा । त॒नूः । अघो॑रा । अपा॑पकाशि॒नीत्यपा॑प-का॒शि॒नी॒ ।  । तया᳚ । नः॒ । त॒नुवा᳚ । शन्त॑म॒येति॒ शं - त॒म॒या॒ । गिरि॑श॒न्तेति॒ गिरि॑ - श॒न्त॒ । अ॒भीति॑ । चा॒क॒शी॒हि॒ ।  । याम् । इषु᳚म् । गि॒रि॒श॒न्तेति॑ गिरि - श॒न्त॒ । हस्ते᳚ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}