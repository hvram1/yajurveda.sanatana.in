{
  "id": "TS 4.1.2.1",
  "classification": {
    "kanda": "4",
    "prasna": "1",
    "anuvaka": "2",
    "panchasat": "1"
  },
  "header": "TS 4.1.2.1",
  "panchasatInfo": " 5",
  "padaCount": 50,
  "samhita": "इ॒माम॑गृभ्णन् रश॒नामृ॒तस्य॒ पूर्व॒ आयु॑षि वि॒दथे॑षु क॒व्या । तया॑ दे॒वाः सु॒तमा ब॑भूवुर्. ऋ॒तस्य॒ साम᳚न्थ् स॒रमा॒रप॑न्ती ॥ प्रतू᳚र्तं ॅवाजि॒न्ना द्र॑व॒ वरि॑ष्ठा॒मनु॑ सं॒ॅवतं᳚ । दि॒वि ते॒ जन्म॑ पर॒मम॒न्तरि॑क्षे॒ नाभिः॑ पृथि॒व्यामधि॒ योनिः॑ ॥ यु॒ञ्जाथाꣳ॒॒ रास॑भं ॅयु॒वम॒स्मिन्. यामे॑ वृषण्वसू । अ॒ग्निं भर॑न्तमस्म॒युं ॥ योगे॑योगे त॒वस्त॑रं॒ ॅवाजे॑वाजे हवामहे । सखा॑य॒ इन्द्र॑म॒तये᳚ ॥ प्र॒तूर्व॒- [  ]",
  "pada": "इ॒माम् । अ॒गृ॒भ्ण॒न्न् । र॒श॒नाम् । ऋ॒तस्य॑ । पूर्वे᳚ । आयु॑षि । वि॒दथे॑षु । क॒व्या ।  । तया᳚ । दे॒वाः । सु॒तम् । एति॑ । ब॒भू॒वुः॒ । ऋ॒तस्य॑ । सामन्न्॑ । स॒रम् । आ॒रप॒न्तीत्या᳚ - रप॑न्ती ।  । प्रतू᳚र्त॒मिति॒ प्र - तू॒र्त॒म् । वा॒जि॒न्न् । एति॑ । द्र॒व॒ । वरि॑ष्ठाम् । अन्विति॑ । सं॒ॅवत॒मिति॑ सं - वत᳚म् ।  । दि॒वि । ते॒ । जन्म॑ । प॒र॒मम् । अ॒न्तरि॑क्षे । नाभिः॑ । पृ॒थि॒व्याम् । अधीति॑ । योनिः॑ ।  । यु॒ञ्जाथा᳚म् । रास॑भम् । यु॒वम् । अ॒स्मिन्न् । यामे᳚ । वृ॒ष॒ण्व॒सू॒ इति॑ वृषण् - व॒सू॒ ।  । अ॒ग्निम् । भर॑न्तम् । अ॒स्म॒युमित्य॑स्म - युम् ।  । योगे॑योग॒ इति॒ योगे᳚ - यो॒गे॒ । त॒वस्त॑र॒मिति॑ त॒वः - त॒र॒म् । वाजे॑वाज॒ इति॒ वाजे᳚ - वा॒जे॒ । ह॒वा॒म॒हे॒ ।  । सखा॑यः । इन्द्र᳚म् । ऊ॒तये᳚ ।  । प्र॒तूर्व॒न्निति॑ प्र - तूर्वन्न्॑ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}