{
  "id": "TS 4.1.4.1",
  "classification": {
    "kanda": "4",
    "prasna": "1",
    "anuvaka": "4",
    "panchasat": "1"
  },
  "header": "TS 4.1.4.1",
  "panchasatInfo": " 14",
  "padaCount": 50,
  "samhita": "सं ते॑ वा॒युर्मा॑त॒रिश्वा॑ दधातूत्ता॒नायै॒ हृद॑यं॒ ॅयद्विलि॑ष्टं । दे॒वानां॒ ॅयश्चर॑ति प्रा॒णथे॑न॒ तस्मै॑ च देवि॒ वष॑डस्तु॒ तुभ्यं᳚ ॥ सुजा॑तो॒ ज्योति॑षा स॒ह शर्म॒ वरू॑थ॒माऽस॑दः॒ सुवः॑ । वासो॑ अग्ने वि॒श्वरू॑पꣳ॒॒ संॅव्य॑यस्व विभावसो ॥ उदु॑ तिष्ठ स्वद्ध्व॒रावा॑ नो दे॒व्या कृ॒पा । दृ॒शे च॑ भा॒सा बृ॑ह॒ता सु॑शु॒क्वनि॒राऽग्ने॑ याहि सुश॒स्तिभिः॑ ॥",
  "pada": "समिति॑ । ते॒ । वा॒युः । मा॒त॒रिश्वा᳚ । द॒धा॒तु॒ । उ॒त्ता॒नाया॒ इत्यु॑त् - ता॒नायै᳚ । हृद॑यम् । यत् । विलि॑ष्ट॒मिति॒ वि - लि॒ष्ट॒म् ।  । दे॒वाना᳚म् । यः । चर॑ति । प्रा॒णथे॒नेति॑ प्र - अ॒नथे॑न । तस्मै᳚ । च॒ । दे॒वि॒ । वष॑ट् । अ॒स्तु॒ । तुभ्य᳚म् ।  । सुजा॑त॒ इति॒ सु-जा॒तः॒ । ज्योति॑षा । स॒ह । शर्म॑ । वरू॑थम् । एति॑ । अ॒स॒दः॒ । सुवः॑ ।  । वासः॑ । अ॒ग्ने॒ । वि॒श्वरू॑प॒मिति॑ वि॒श्व - रू॒प॒म् । समिति॑ । व्य॒य॒स्व॒ । वि॒भा॒व॒सो॒ इति॑ विभा-व॒सो॒ ।  । उदिति॑ । उ॒ । ति॒ष्ठ॒ । स्व॒द्ध्व॒रेति॑ सु - अ॒द्ध्व॒र॒ । अव॑ । नः॒ । दे॒व्या । कृ॒पा ।  । दृ॒शे । च॒ । भा॒सा । बृ॒ह॒ता । सु॒शु॒क्वनि॒रिति॑ सु-शु॒क्वनिः॑ । एति॑ । अ॒ग्ने॒ । या॒हि॒ । सु॒श॒स्तिभि॒रिति॑ सुश॒स्ति - भिः॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}