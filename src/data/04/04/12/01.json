{
  "id": "TS 4.4.12.1",
  "classification": {
    "kanda": "4",
    "prasna": "4",
    "anuvaka": "12",
    "panchasat": "1"
  },
  "header": "TS 4.4.12.1",
  "panchasatInfo": " 33",
  "padaCount": 50,
  "samhita": "स॒मिद्-दि॒शामा॒शया॑ नः सुव॒र्विन्मधो॒रतो॒ माध॑वः पात्व॒स्मान् । अ॒ग्निर्दे॒वो दु॒ष्टरी॑तु॒रदा᳚भ्य इ॒दं क्ष॒त्रꣳ र॑क्षतु॒ पात्व॒स्मान् ॥ र॒थ॒न्त॒रꣳ साम॑भिः पात्व॒स्मान् गा॑य॒त्री छन्द॑सां ॅवि॒श्वरू॑पा । त्रि॒वृन्नो॑ वि॒ष्ठया॒ स्तोमो॒ अह्नाꣳ॑ समु॒द्रो वात॑ इ॒दमोजः॑ पिपर्तु ॥ उ॒ग्रा दि॒शाम॒भि-भू॑तिर्वयो॒धाः शुचिः॑ शु॒क्रे अह॑न्योज॒सीना᳚ ।इन्द्राधि॑पतिः पिपृता॒दतो॑ नो॒ महि॑ - [  ]",
  "pada": "स॒मिदिति॑ सम् - इत् । दि॒शाम् । आ॒शया᳚ । नः॒ । सु॒व॒र्विदिति॑ सुवः - वित् । मधोः᳚ । अतः॑ । माध॑वः । पा॒तु॒ । अ॒स्मान् ।  । अ॒ग्निः । दे॒वः । दु॒ष्टरी॑तुः । अदा᳚भ्यः । इ॒दम् । क्ष॒त्रम् । र॒क्ष॒तु॒ । पातु॑ । अ॒स्मान् ।  । र॒थ॒न्त॒रमिति॑ रथं - त॒रम् । साम॑भि॒रिति॒ साम॑ - भिः॒ । पा॒तु॒ । अ॒स्मान् । गा॒य॒त्री । छन्द॑साम् । वि॒श्वरू॒पेति॑ वि॒श्व - रू॒पा॒ ।  । त्रि॒वृदिति॑ त्रि-वृत् । नः॒ । वि॒ष्ठयेति॑ वि - स्थया᳚ । स्तोमः॑ । अह्ना᳚म् । स॒मु॒द्रः । वातः॑ । इ॒दम् । ओजः॑ । पि॒प॒र्तु॒ ।  । उ॒ग्रा । दि॒शाम् । अ॒भिभू॑ति॒रित्य॒भि - भू॒तिः॒ । व॒यो॒धा इति॑ वयः- धाः । शुचिः॑ । शु॒क्रे । अह॑नि । ओ॒ज॒सीना᳚ ।  । इन्द्र॑ । अधि॑पति॒रित्यधि॑ - प॒तिः॒ । पि॒पृ॒ता॒त् । अतः॑ । नः॒ । महि॑ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}