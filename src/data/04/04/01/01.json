{
  "id": "TS 4.4.1.1",
  "classification": {
    "kanda": "4",
    "prasna": "4",
    "anuvaka": "1",
    "panchasat": "1"
  },
  "header": "TS 4.4.1.1",
  "panchasatInfo": " 1",
  "padaCount": 50,
  "samhita": "र॒श्मिर॑सि॒ क्षया॑य त्वा॒ क्षयं॑ जिन्व॒ प्रेति॑रसि॒ धर्मा॑य त्वा॒ धर्मं॑ जि॒न्वान्वि॑तिरसि दि॒वे त्वा॒ दिवं॑ जिन्व स॒न्धिर॑स्य॒न्तरि॑क्षाय त्वा॒ऽन्तरि॑क्षं जिन्व प्रति॒धिर॑सि पृथि॒व्यै त्वा॑ पृथि॒वीं जि॑न्व विष्ट॒भों॑ऽसि॒ वृष्ट्यै᳚ त्वा॒ वृष्टिं॑ जिन्व प्र॒वाऽस्यह्ने॒ त्वाऽह॑र्जिन्वानु॒ वाऽसि॒ रात्रि॑यै त्वा॒ रात्रिं॑ जिन्वो॒ शिग॑सि॒ - [  ]",
  "pada": "र॒श्मिः । अ॒सि॒ । क्षया॑य । त्वा॒ । क्षय᳚म् । जि॒न्व॒ । प्रेति॒रिति॒ प्र - इ॒तिः॒ । अ॒सि॒ । धर्मा॑य । त्वा॒ । धर्म᳚म् । जि॒न्व॒ । अन्वि॑ति॒रित्यनु॑ - इ॒तिः॒ । अ॒सि॒ । दि॒वे । त्वा॒ । दिव᳚म् । जि॒न्व॒ । स॒न्धिरिति॑ सं - धिः । अ॒सि॒ । अ॒न्तरि॑क्षाय । त्वा॒ । अ॒न्तरि॑क्षम् । जि॒न्व॒ । प्र॒ति॒धिरिति॑ प्रति-धिः । अ॒सि॒ । पृ॒थि॒व्यै । त्वा॒ । पृ॒थि॒वीम् । जि॒न्व॒ । वि॒ष्टं॒भ इति॑ वि-स्तं॒भः । अ॒सि॒ । वृष्ट्यै᳚ । त्वा॒ । वृष्टि᳚म् । जि॒न्व॒ । प्र॒वेति॑ प्र - वा । अ॒सि॒ । अह्ने᳚ । त्वा॒ । अहः॑ । जि॒न्व॒ । अ॒नु॒वेत्य॑नु - वा । अ॒सि॒ । रात्रि॑यै । त्वा॒ । रात्रि᳚म् । जि॒न्व॒ । उ॒शिक् । अ॒सि॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}