{
  "id": "TB 3.8.13.3",
  "classification": {
    "prasna": "3",
    "prapaataka": "8",
    "anuvaka": "13",
    "panchasat": "3"
  },
  "header": "TB 3.8.13.3",
  "anuvaka_header": "3.8.13    अनुवाकं   13 -संवथ्सराद्र्ध्वमुख्यस्याग्रेरूपस्थानम्",
  "samhita": "यत्रै॒तेन॑ य॒ज्ञेन॒ यज॑न्ते ॥ स॒भेयो॒ युवेत्या॑ह । यो वै पू᳚र्ववय॒सी । स स॒भेयो॒ युवा᳚ । तस्मा॒द्युवा॒ पुमा᳚न् प्रि॒यो भावु॑कः ॥ आऽस्य यज॑मानस्य वी॒रो जा॑यता॒-मित्या॑ह । आ ह॒ वै तत्र॒ यज॑मानस्य वी॒रो जा॑यते । यत्रै॒तेन॑ य॒ज्ञेन॒ यज॑न्ते ॥ नि॒का॒मेनि॑कामे नः प॒र्जन्यो॑ वर्.ष॒त्वित्या॑ह । नि॒का॒मेनि॑कामे ह॒ वै तत्र॑ प॒र्जन्यो॑ वर्.षति ( ) । यत्रै॒तेन॑ य॒ज्ञेन॒ यज॑न्ते ॥ फ॒लिन्यो॑ न॒ ओष॑धयः पच्यन्ता॒-मित्या॑ह । फ॒लिन्यो॑ ह॒ वै तत्रौष॑धयः पच्यन्ते । यत्रै॒तेन॑ य॒ज्ञेन॒ यज॑न्ते । यो॒ग॒क्षे॒मो नः॑ कल्पता॒-मित्या॑ह । कल्प॑ते ह॒ वै तत्र॑ प्र॒जाभ्यो॑ योगक्षे॒मः । यत्रै॒तेन॑ य॒ज्ञेन॒ यज॑न्ते ।",
  "korvai": "(अ॒न॒ड्वानित्या॑ह - जायते - वर्.षति स॒प्त च॑)"
}