{
  "id": "TB 3.9.9.3",
  "classification": {
    "prasna": "3",
    "prapaataka": "9",
    "anuvaka": "9",
    "panchasat": "3"
  },
  "header": "TB 3.9.9.3",
  "anuvaka_header": "3.9.9     अनुवाकं   9 -उत्तमेऽहनि प्रशवः",
  "samhita": "तेनै॒वोभया᳚न् प॒शूनव॑रुन्धे ॥ प्रा॒जा॒प॒त्या भ॑वन्ति । अन॑भिजितस्या॒-भिजि॑त्यै ॥ सौ॒रीर्नव॑ श्वे॒ताव॒शा अ॑नूब॒न्ध्या॑ भवन्ति । अ॒न्त॒त ए॒व ब॑ह्मवर्च॒समव॑रुन्धे ॥ सोमा॑य स्व॒राज्ञे॑-ऽनोवा॒हा-व॑न॒ड्वाहा॒विति॑ द्व॒न्द्विनः॑ प॒शूनाल॑भते । अ॒हो॒रा॒त्राणा॑-म॒भिजि॑त्यै ॥ प॒शुभि॒र्वा ए॒ष व्यृ॑द्ध्यते । यो᳚ऽश्वमे॒धेन॒ यज॑ते । छ॒ग॒लं क॒ल्माषं॑ किकिदी॒विं ॅवि॑दी॒गय॒मिति॑ त्वा॒ष्ट्रान् प॒शूनाल॑भते ( ) । प॒शुभि॑रे॒वात्मानꣳ॒॒ सम॑द्र्धयति ॥ ऋ॒तुभि॒र्वा ए॒ष व्यृ॑द्ध्यते । यो᳚ऽश्वमे॒धेन॒ यज॑ते । पि॒शङ्गा॒-स्त्रयो॑ वास॒न्ता इत्यृ॑तु-प॒शूनाल॑भते । ऋ॒तुभि॑रे॒-वात्मानꣳ॒॒ सम॑द्र्धयति ॥ आ वा ए॒ष प॒शुभ्यो॑ वृश्च्यते । यो᳚ऽश्वमे॒धेन॒ यज॑ते । पर्य॑ग्निकृता॒ उथ्सृ॑ज॒न्त्यना᳚व्रस्काय ।",
  "korvai": "(ल॒भ्य॒न्ते॒ - ल॒भ॒ते॒ - त्वा॒ष्ट्रान् प॒शूनाल॑भते॒ऽष्टौ च॑)"
}