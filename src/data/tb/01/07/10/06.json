{
  "id": "TB 1.7.10.6",
  "classification": {
    "prasna": "1",
    "prapaataka": "7",
    "anuvaka": "10",
    "panchasat": "6"
  },
  "header": "TB 1.7.10.6",
  "anuvaka_header": "1.7.10    अनुवाकं   10 - आसने समुपवेशः सर्वैस्सेव्यत्वं च",
  "samhita": "ओ॒द॒नमुद्ब्रु॑वते । प॒र॒मे॒ष्ठी वा ए॒षः । यदो॑द॒नः । प॒र॒मामे॒वैनꣳ॒॒ श्रियं॑ गमयति । सुश्लो॒काॅ(4) सुम॑ङ्ग॒लाॅ(4) सत्य॑रा॒जा(3)नित्या॑ह । आ॒शिष॑मे॒वैतामा शा᳚स्ते । शौ॒नः॒ शे॒पमाख्या॑पयते । व॒रु॒ण॒पा॒शा-दे॒वैनं॑ मुञ्चति । प॒रः॒ श॒तं भ॑वति । श॒तायुः॒ पुरु॑षः श॒तेन्द्रि॑यः( ) । आयु॑ष्ये॒वेन्द्रि॒ये प्रति॑तिष्ठति । मा॒रु॒तस्य॒ चैक॑विꣳशतिकपालस्य वैश्वदे॒व्यै चा॒मिक्षा॑या अ॒ग्नये᳚ स्विष्ट॒कृते॑ स॒मव॑द्यति । दे॒वता॑भिरे॒वैन॑-मुभ॒यतः॒ परि॑गृह्णाति । अ॒पां नप्त्रे॒ स्वाहो॒र्जो नप्त्रे॒ स्वाहा॒ऽग्नये॑ गृ॒हप॑तये॒ स्वाहेति॑ ति॒स्र आहु॑तीर् जुहोति । त्रय॑ इ॒मे लो॒काः । ए॒ष्वे॑व लो॒केषु॒ प्रति॑ तिष्ठति ।",
  "korvai": "(दे॒वैरित्या॑ह - स॒त्यस॑वं करोति - त्रि॒ष्टुभ॑मे॒वैतेना॑भि॒ व्याह॑रति- सत्यानृ॒ते ए॒वाव॑रुन्धे - करोति - श॒तेन्द्रि॑यः॒ षट्च॑)"
}