{
  "id": "TB 1.7.5.5",
  "classification": {
    "prasna": "1",
    "prapaataka": "7",
    "anuvaka": "5",
    "panchasat": "5"
  },
  "header": "TB 1.7.5.5",
  "anuvaka_header": "1.7.5     अनुवाकं   5 - अभिषेकार्थमपांग्रहग्रहणम्",
  "samhita": "रा॒ष्ट्रमे॒व ते॑ज॒स्व्य॑कः । अ॒पामोष॑धीनाꣳ॒॒ रसः॒ स्थेत्या॑ह । रा॒ष्ट्रमे॒व म॑ध॒व्य॑मकः । सा॒र॒स्व॒तं ग्रहं॑ गृह्णाति । ए॒षा वा अ॒पां पृ॒ष्ठम् । यथ्सर॑स्वती । पृ॒ष्ठमे॒वैनꣳ॑ समा॒नानां᳚ करोति । षो॒ड॒शभि॑र्-गृह्णाति । षोड॑शकलो॒ वै पुरु॑षः । यावा॑ने॒व पुरु॑षः ( ) । तस्मि॑न् वी॒र्यं॑ दधाति । षो॒ड॒शभि॑र्-जु॒होति॑ षोड॒शभि॑र्-गृह्णाति । द्वात्रिꣳ॑श॒थ् संप॑द्यन्ते । द्वात्रिꣳ॑शदक्षरा ऽनु॒ष्टुक् । वाग॑नु॒ष्टुफ् सर्वा॑णि॒ छन्दाꣳ॑सि । वा॒चैवैनꣳ॒॒ सर्वे॑भिः॒ छन्दो॑भि-र॒भिषि॑ञ्चति ।",
  "korvai": "(ऊ॒र्मिरित्या॑ह॒ - सूर्य॑वर्चसः॒ स्थेत्या॑ह - ब्रह्मवर्च॒स्य॑क - स्तेज॒स्याः᳚ स्थेत्या॑है॒व - पुरु॑षः॒ षट्च॑)"
}