{
  "id": "TB 1.5.11.4",
  "classification": {
    "prasna": "1",
    "prapaataka": "5",
    "anuvaka": "11",
    "panchasat": "4"
  },
  "header": "TB 1.5.11.4",
  "anuvaka_header": "1.5.11    अनुवाकं   11 - सवनीयपशुपुरोडाशाः (आध्वरब्राह्मणम्)",
  "samhita": "स यद॒ष्टाक॑पालान् प्रातस्सव॒ने कु॒र्यात् । एका॑दशकपाला॒न् माद्ध्य॑न्दिने॒ सव॑ने । द्वाद॑शकपालाꣳ स्तृतीय सव॒ने । विलो॑म॒ तद्-य॒ज्ञ्स्य॑ क्रियेत । एका॑दशकपालाने॒व प्रा॑तस्सव॒ने कु॑र्यात् । एका॑दशकपाला॒न् माद्ध्य॑न्दिने॒ सव॑ने । एका॑दशकपालाꣳ स्तृतीय सव॒ने । य॒ज्ञ्स्य॑ सलोम॒त्वाय॑ ॥ तदा॑हुः । यद् वसू॑नां प्रातस्सव॒नम् ( ) । रु॒द्राणां॒ माद्ध्य॑न्दिनꣳ॒॒ सव॑नम् । विश्वे॑षां दे॒वानां᳚ तृतीयसव॒नम् । अथ॒ कस्मा॑दे॒तेषाꣳ॑ ह॒विषा॒मिन्द्र॑मे॒व य॑ज॒न्तीति॑ । ए॒ता ह्ये॑नं दे॒वता॒ इति॑ ब्रूयात् । ए॒तैर्. ह॒विर्भि॒रभि॑षज्यꣳ॒॒ स्तस्मा॒दिति॑ ।",
  "korvai": "(ए॒क॒विꣳ॒॒श-आ॑हु-स्तृतीयसव॒ने-प्रा॑तस्सव॒नं पञ्च॑ च)"
}