{
  "id": "TB 1.4.3.2",
  "classification": {
    "prasna": "1",
    "prapaataka": "4",
    "anuvaka": "3",
    "panchasat": "2"
  },
  "header": "TB 1.4.3.2",
  "anuvaka_header": "1.4.3      अनुवाकं   3 - दोहप्रायश्चित्तम्, अग्निहोत्रे",
  "samhita": "इ॒मामे॒वास्मा॒ उत्था॑पयति ॥ आयु॑र्य॒ज्ञ्प॑तावधा॒दित्या॑ह । आयु॑रे॒वास्मि॑न् दधाति ॥ इन्द्रा॑य कृण्व॒ती भा॒गं मि॒त्राय॒ वरु॑णाय॒ चेत्या॑ह । य॒था॒ य॒जुरे॒वैतत् ॥ अव॑र्तिं॒ ॅवा ए॒षैतस्य॑ पा॒प्मानं॑ प्रति॒ख्याय॒ निषी॑दति । यस्या᳚-ग्निहो॒त्र्युप॑सृष्टा नि॒षीद॑ति । तां दु॒ग्ध्वा ब्रा᳚ह्म॒णाय॑ दद्यात् । यस्यान्नं॒ नाद्यात् । अव॑र्तिमे॒वास्मि॑न् पा॒प्मानं॒ प्रति॑मुञ्चति ।",
  "korvai": "(वै दे॒व्यदि॑तिर् - मुञ्चति - सृजति - करोति - करोत्या - भ्या॒मपि॑दद्ध्या॒त् पञ्च॑ च)"
}