{
  "id": "TB 2.3.1.3",
  "classification": {
    "prasna": "2",
    "prapaataka": "3",
    "anuvaka": "1",
    "panchasat": "3"
  },
  "header": "TB 2.3.1.3",
  "anuvaka_header": "2.3.1    अनुवाकं   1 - सर्वेषां होतृमन्त्राणां चतुर्होतृशब्देन व्यवहार",
  "samhita": "प्रत्ये॒व ति॑ष्ठति ॥ ब्र॒ह्म॒वा॒दिनो॑ वदन्ति । दश॑होता॒ चतु॑र्.होता । पञ्च॑होता॒ षड्ढो॑ता स॒प्तहो॑ता । अथ॒ कस्मा॒च्चतु॑र्.होतार उच्यन्त॒ इति॑ । इन्द्रो॒ वै चतु॑र्.होता । इन्द्रः॒ खलु॒ वै श्रेष्ठो॑ दे॒वता॑ना-मुप॒देश॑नात् । य ए॒वमिन्द्रꣳ॒॒ श्रेष्ठं॑ दे॒वता॑ना-मुप॒देश॑ना॒द्-वेद॑ । वसि॑ष्ठः समा॒नानां᳚ भवति । तस्मा॒च्छ्रेष्ठ॑मा॒यन्तं॑ प्रथ॒मेनै॒वानु॑बुद्ध्यन्ते ( ) । अ॒यमागन्न्॑ । अ॒यमवा॑सा॒दिति॑ । की॒र्तिर॑स्य॒ पूर्वाऽऽग॑च्छति ज॒नता॑माय॒तः । अथो॑ एनं प्रथ॒मेनै॒वानु॑ बुद्ध्यन्ते । अ॒यमागन्न्॑ । अ॒यमवा॑सा॒दिति॑ ।",
  "korvai": "(स॒प्तहो॑ता - प्रति॒ष्ठां वेद॑ - बुद्ध्यन्ते॒ षट्च॑)"
}