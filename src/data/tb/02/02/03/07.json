{
  "id": "TB 2.2.3.7",
  "classification": {
    "prasna": "2",
    "prapaataka": "2",
    "anuvaka": "3",
    "panchasat": "7"
  },
  "header": "TB 2.2.3.7",
  "anuvaka_header": "2.2.3     अनुवाकं   3 - चतुर्होतृपञ्चहोतृमन्त्रग्रहभागयोः पुरुषार्थ प्रयोगः",
  "samhita": "क्व॑ स्थ । क्व॑ वः स॒द्भ्यो ह॒व्यं ॅव॑क्ष्याम॒ इति॑ । छन्दः॒ स्वित्य॑ब्रुवन्न् । गा॒य॒त्रि॒यां त्रि॒ष्टुभि॒-जग॑त्या॒मिति॑ । तस्मा॒च्छन्दः॑ सु स॒द्भ्य आ॑दि॒त्येभ्यः॑ । आ॒ङ्गी॒र॒सीः प्र॒जा ह॒व्यं ॅव॑हन्ति । वह॑न्त्यस्मै प्र॒जा ब॒लिम् । ऐन॒मप्र॑तिख्यातं गच्छति । य ए॒वं ॅवेद॑ ॥ द्वाद॑श॒ मासाः॒ पञ्च॒र्तवः॑ ( ) । त्रय॑ इ॒मे लो॒काः । अ॒सावा॑दि॒त्य ए॑कविꣳ॒॒शः । ए॒तस्मि॒न् वा ए॒ष श्रि॒तः । ए॒तस्मि॒न्-प्रति॑ष्ठितः । य ए॒वमे॒तꣳ श्रि॒तं प्रति॑ष्ठितं॒ ॅवेद॑ । प्रत्ये॒व ति॑ष्ठति ।",
  "korvai": "(स्या॒दिति॑ - सम्ॅवथ्स॒रो - ज॑नयद्ध्व॒मिती - त्य॑ब्रवी॒त् - पूर्व॒ इत्या॑ - दि॒त्यान् - ऋ॒तवः॒ षट्च॑)"
}