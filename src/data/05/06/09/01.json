{
  "id": "TS 5.6.9.1",
  "classification": {
    "kanda": "5",
    "prasna": "6",
    "anuvaka": "9",
    "panchasat": "1"
  },
  "header": "TS 5.6.9.1",
  "panchasatInfo": " 36",
  "padaCount": 50,
  "samhita": "सू॒यते॒ वा ए॒षो᳚ऽग्नी॒नां ॅय उ॒खायां᳚ भ्रि॒यते॒ यद॒धः सा॒दये॒द्-गर्भाः᳚ प्र॒पादु॑काः स्यु॒रथो॒ यथा॑ स॒वात् प्र॑त्यव॒रोह॑ति ता॒दृगे॒व तदा॑स॒न्दी सा॑दयति॒ गर्भा॑णां॒ धृत्या॒ अप्र॑पादा॒याथो॑ स॒वमे॒वैनं॑ करोति॒ गर्भो॒ वा ए॒ष यदुख्यो॒ योनिः॑ शि॒क्यं॑ ॅयच्छि॒क्या॑दु॒खां नि॒रूहे॒द्-योने॒र्गर्भं॒ निर्.ह॑ण्या॒थ् षडु॑द्यामꣳ शि॒क्यं॑ भवति षोढा विहि॒तो वै - [  ]",
  "pada": "सू॒यते᳚ । वै । ए॒षः । अ॒ग्नी॒नाम् । यः । उ॒खाया᳚म् । भ्रि॒यते᳚ । यत् । अ॒धः । सा॒दये᳚त् । गर्भाः᳚ । प्र॒पादु॑का॒ इति॑ प्र - पादु॑काः । स्युः॒ । अथो॒ इति॑ । यथा᳚ । स॒वात् । प्र॒त्य॒व॒रोह॒तीति॑ प्रति - अ॒व॒रोह॑ति । ता॒दृक् । ए॒व । तत् । आ॒स॒न्दी । सा॒द॒य॒ति॒ । गर्भा॑णाम् । धृत्यै᳚ । अप्र॑पादा॒येत्यप्र॑ - पा॒दा॒य॒ । अथो॒ इति॑ । स॒वम् । ए॒व । ए॒न॒म् । क॒रो॒ति॒ । गर्भः॑ । वै । ए॒षः । यत् । उख्यः॑ । योनिः॑ । शि॒क्य᳚म् । यत् । शि॒क्या᳚त् । उ॒खाम् । नि॒रूहे॒दिति॑ निः - ऊहे᳚त् । योनेः᳚ । गर्भ᳚म् । निरिति॑ । ह॒न्या॒त् । षडु॑द्याम॒मिति॒ षट्-उ॒द्या॒म॒म् । शि॒क्य᳚म् । भ॒व॒ति॒ । षो॒ढा॒वि॒हि॒त इति॑ षोढा - वि॒हि॒तः । वै । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}