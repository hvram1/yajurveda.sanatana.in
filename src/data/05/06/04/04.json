{
  "id": "TS 5.6.4.4",
  "classification": {
    "kanda": "5",
    "prasna": "6",
    "anuvaka": "4",
    "panchasat": "4"
  },
  "header": "TS 5.6.4.4",
  "panchasatInfo": " 18",
  "padaCount": 50,
  "samhita": "स उत्त॑रः प॒क्षो॑ऽभव॒थ् सोदी॑ची॒ दिग्यामु॒परि॑ष्टा-दु॒पाद॑धा॒त् तत् पृ॒ष्ठम॑भव॒थ् सोर्द्ध्वा दिगि॒यं ॅवा अ॒ग्निः पञ्चे᳚ष्टक॒-स्तस्मा॒द्-यद॒स्यां खन॑न्त्य॒भीष्ट॑कां तृ॒न्दन्त्य॒भि शर्क॑राꣳ॒॒ सर्वा॒ वा इ॒यं ॅवयो᳚भ्यो॒ नक्तं॑ दृ॒शे दी᳚प्यते॒ तस्मा॑दि॒मां ॅवयाꣳ॑सि॒ नक्तं॒ नाद्ध्या॑सते॒ य ए॒वं ॅवि॒द्वान॒ग्निं चि॑नु॒ते प्रत्ये॒व - [  ]",
  "pada": "सः । उत्त॑र॒ इत्युत् - त॒रः॒ । प॒क्षः । अ॒भ॒व॒त् । सा । उदी॑ची । दिक् । याम् । उ॒परि॑ष्टात् । उ॒पाद॑धा॒दित्यु॑प - अद॑धात् । तत् । पृ॒ष्ठम् । अ॒भ॒व॒त् । सा । ऊ॒र्द्ध्वा । दिक् । इ॒यम् । वै । अ॒ग्निः । पञ्चे᳚ष्टक॒ इति॒ पञ्च॑-इ॒ष्ट॒कः॒ । तस्मा᳚त् । यत् । अ॒स्याम् । खन॑न्ति । अ॒भीति॑ । इष्ट॑काम् । तृ॒न्दन्ति॑ । अ॒भीति॑ । शर्क॑राम् । सर्वा᳚ । वै । इ॒यम् । वयो᳚भ्य॒ इति॒ वयः॑ - भ्यः॒ । नक्त᳚म् । दृ॒शे । दी॒प्य॒ते॒ । तस्मा᳚त् । इ॒माम् । वयाꣳ॑सि । नक्त᳚म् । न । अधीति॑ । आ॒स॒ते॒ । यः । ए॒वम् । वि॒द्वान् । अ॒ग्निम् । चि॒नु॒ते । प्रतीति॑ । ए॒व । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}