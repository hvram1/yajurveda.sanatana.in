{
  "id": "TS 5.6.6.4",
  "classification": {
    "kanda": "5",
    "prasna": "6",
    "anuvaka": "6",
    "panchasat": "4"
  },
  "header": "TS 5.6.6.4",
  "panchasatInfo": " 26",
  "padaCount": 60,
  "samhita": "-भ्यारो॑हति॒ शरी॑रं॒ ॅवा ए॒तद्-यज॑मानः॒ सꣳ स्कु॑रुते॒ यद॒ग्निं चि॑नु॒ते यच्चि॒ते वै᳚श्वान॒रं जु॒होति॒ शरी॑रमे॒व सꣳ॒॒स्कृत्या॒ ऽऽ*त्मना॒ऽभ्यारो॑हति॒ तस्मा॒त् तस्य॒ नाव॑ द्यन्ति॒ जीव॑न्ने॒व दे॒वानप्ये॑ति वैश्वान॒र्यर्चा पुरी॑ष॒मुप॑ दधाती॒यं ॅवा अ॒ग्निर्वै᳚श्वान॒रस्तस्यै॒षा चिति॒र्यत् पुरी॑षम॒ग्निमे॒व वै᳚श्वान॒रं चि॑नुत ए॒षा वा अ॒ग्नेः ( ) प्रि॒या त॒नूर्यद्-वै᳚श्वान॒रः प्रि॒यामे॒वास्य॑ त॒नुव॒मव॑ रुन्धे ॥",
  "pada": "अ॒भ्यारो॑ह॒तीत्य॑भि - आरो॑हति । शरी॑रम् । वै । ए॒तत् । यज॑मानः । समिति॑ । कु॒रु॒ते॒ । यत् । अ॒ग्निम् । चि॒नु॒ते । यत् । चि॒ते । वै॒श्वा॒न॒रम् । जु॒होति॑ । शरी॑रम् । ए॒व । स॒ꣴ॒स्कृत्य॑ । आ॒त्मना᳚ । अ॒भ्यारो॑ह॒तीत्य॑भि -आरो॑हति । तस्मा᳚त् । तस्य॑ । न । अवेति॑ । द्य॒न्ति॒ । जीवन्न्॑ । ए॒व । दे॒वान् । अपीति॑ । ए॒ति॒ । वै॒श्वा॒न॒र्या । ऋ॒चा । पुरी॑षम् । उपेति॑ । द॒धा॒ति॒ । इ॒यम् । वै । अ॒ग्निः । वै॒श्वा॒न॒रः । तस्य॑ । ए॒षा । चितिः॑ । यत् । पुरी॑षम् । अ॒ग्निम् । ए॒व । वै॒श्वा॒न॒रम् । चि॒नु॒ते॒ । ए॒षा । वै । अ॒ग्नेः ( ) । प्रि॒या । त॒नूः । यत् । वै॒श्वा॒न॒रः । प्रि॒याम् । ए॒व । अ॒स्य॒ । त॒नुव᳚म् । अवेति॑ । रु॒न्धे॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}