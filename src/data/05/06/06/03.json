{
  "id": "TS 5.6.6.3",
  "classification": {
    "kanda": "5",
    "prasna": "6",
    "anuvaka": "6",
    "panchasat": "3"
  },
  "header": "TS 5.6.6.3",
  "panchasatInfo": " 25",
  "padaCount": 50,
  "samhita": "प्र॒जाप॑ति॒र्वा अथ॑र्वा॒ ऽग्निरे॒व द॒द्ध्यङ्ङा॑थर्व॒णस्तस्येष्ट॑का अ॒स्थान्ये॒तꣳ ह॒ वाव तद्-ऋषि॑र॒भ्यनू॑वा॒चेन्द्रो॑ दधी॒चो अ॒स्थभि॒रिति॒ यदिष्ट॑काभिर॒ग्निं चि॒नोति॒ सात्मा॑नमे॒वाग्निं चि॑नुते॒ सात्मा॒मुष्मि॑न् ॅलो॒के भ॑वति॒ य ए॒वं ॅवेद॒ शरी॑रं॒ ॅवा ए॒तद॒ग्नेर्यच्चित्य॑ आ॒त्मा वै᳚श्वान॒रो यच्चि॒ते वै᳚श्वान॒रं जु॒होति॒ शरी॑रमे॒व सꣳ॒॒स्कृत्या॒ - [  ]",
  "pada": "प्र॒जाप॑ति॒रिति॑ प्र॒जा - प॒तिः॒ । वै । अथ॑र्वा । अ॒ग्निः । ए॒व । द॒द्ध्यङ् । आ॒थ॒र्व॒णः । तस्य॑ । इष्ट॑काः । अ॒स्थानि॑ । ए॒तम् । ह॒ । वाव । तत् । ऋषिः॑ । अ॒भ्यनू॑वा॒चेत्य॑भि - अनू॑वाच । इन्द्रः॑ । द॒धी॒चः । अ॒स्थभि॒रित्य॒स्थ - भिः॒ । इति॑ । यत् । इष्ट॑काभिः । अ॒ग्निम् । चि॒नोति॑ । सात्मा॑न॒मिति॒ स - आ॒त्मा॒न॒म् । ए॒व । अ॒ग्निम् । चि॒नु॒ते॒ । सात्मेति॒ स - आ॒त्मा॒ । अ॒मुष्मिन्न्॑ । लो॒के । भ॒व॒ति॒ । यः । ए॒वम् । वेद॑ । शरी॑रम् । वै । ए॒तत् । अ॒ग्नेः । यत् । चित्यः॑ । आ॒त्मा । वै॒श्वा॒न॒रः । यत् । चि॒ते । वै॒श्वा॒न॒रम् । जु॒होति॑ । शरी॑रम् । ए॒व । स॒ꣴ॒स्कृत्य॑ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}