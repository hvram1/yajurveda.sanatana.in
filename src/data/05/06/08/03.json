{
  "id": "TS 5.6.8.3",
  "classification": {
    "kanda": "5",
    "prasna": "6",
    "anuvaka": "8",
    "panchasat": "3"
  },
  "header": "TS 5.6.8.3",
  "panchasatInfo": " 32",
  "padaCount": 50,
  "samhita": "-स्त्रिषा॑हस्रो॒ वा अ॒सौ लो॒को॑ ऽमुमे॒व लो॒कम॒भि ज॑यति जानुद॒घ्नं चि॑न्वीत प्रथ॒मं चि॑न्वा॒नो गा॑यत्रि॒यैवेमं ॅलो॒कम॒भ्यारो॑हति नाभिद॒घ्नं चि॑न्वीत द्वि॒तीयं॑ चिन्वा॒नस्त्रि॒ष्टुभै॒वा-न्तरि॑क्ष-म॒भ्यारो॑हति ग्रीवद॒घ्नं चि॑न्वीत तृ॒तीयं॑ चिन्वा॒नो जग॑त्यै॒वामुन् ॅलो॒कम॒भ्यारो॑हति॒ नाग्निं चि॒त्वा रा॒मामुपे॑यादयो॒नौ रेतो॑ धास्या॒मीति॒ न द्वि॒तीयं॑ चि॒त्वाऽन्यस्य॒ स्त्रिय॒ - [  ]",
  "pada": "त्रिषा॑हस्र॒ इति॒ त्रि - सा॒ह॒स्रः॒ । वै । अ॒सौ । लो॒कः । अ॒मुम् । ए॒व । लो॒कम् । अ॒भीति॑ । ज॒य॒ति॒ । जा॒नु॒द॒घ्नमिति॑ जानु - द॒घ्नम् । चि॒न्वी॒त॒ । प्र॒थ॒मम् । चि॒न्वा॒नः । गा॒य॒त्रि॒या । ए॒व । इ॒मम् । लो॒कम् । अ॒भ्यारो॑ह॒तीत्य॑भि - आरो॑हति । ना॒भि॒द॒घ्नमिति॑ नाभि - द॒घ्नम् । चि॒न्वी॒त॒ । द्वि॒तीय᳚म् । चि॒न्वा॒नः । त्रि॒ष्टुभा᳚ । ए॒व । अ॒न्तरि॑क्षम् । अ॒भ्यारो॑ह॒तीत्य॑भि - आरो॑हति । ग्री॒व॒द॒घ्नमिति॑ ग्रीव - द॒घ्नम् । चि॒न्वी॒त॒ । तृ॒तीय᳚म् । चि॒न्वा॒नः । जग॑त्या । ए॒व । अ॒मुम् । लो॒कम् । अ॒भ्यारो॑ह॒तीत्य॑भि - आरो॑हति । न । अ॒ग्निम् । चि॒त्वा । रा॒माम् । उपेति॑ । इ॒या॒त् । अ॒यो॒नौ । रेतः॑ । धा॒स्या॒मि॒ । इति॑ । न । द्वि॒तीय᳚म् । चि॒त्वा । अ॒न्यस्य॑ । स्त्रिय᳚म् । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}