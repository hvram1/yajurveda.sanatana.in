{
  "id": "TS 5.1.1.4",
  "classification": {
    "kanda": "5",
    "prasna": "1",
    "anuvaka": "1",
    "panchasat": "4"
  },
  "header": "TS 5.1.1.4",
  "panchasatInfo": " 4",
  "padaCount": 77,
  "samhita": "-ह॒ समृ॑द्ध्यै च॒तुर्भि॒रभ्रि॒मा द॑त्ते च॒त्वारि॒ छन्दाꣳ॑सि॒ छन्दो॑भिरे॒व दे॒वस्य॑ त्वा सवि॒तुः प्र॑स॒व इत्या॑ह॒ प्रसू᳚त्या अ॒ग्निर्दे॒वेभ्यो॒ निला॑यत॒ स वेणुं॒ प्राऽवि॑श॒थ् स ए॒तामू॒तिमनु॒ सम॑चर॒द्-यद्-वेणोः᳚ सुषि॒रꣳ सु॑षि॒रा-ऽभ्रि॑र्भवति सयोनि॒त्वाय॒ स यत्र॑य॒त्राऽव॑स॒त् तत् कृ॒ष्णम॑भवत् कल्मा॒षी भ॑वति रू॒पस॑मृद्ध्या उभयतः॒ क्ष्णूर्भ॑वती॒तश्चा॒ऽ-( ) -मुत॑श्चा॒ऽर्कस्या-व॑रुद्ध्यै व्याममा॒त्री भ॑वत्ये॒ताव॒द्वै पुरु॑षे वी॒र्यं॑ ॅवी॒र्य॑सम्मि॒ता ऽप॑रिमिता भव॒त्य-प॑रिमित॒स्याऽ व॑रुद्ध्यै॒ यो वन॒स्पती॑नां फल॒ग्रहिः॒ स ए॑षां ॅवी॒र्या॑वान् फल॒ग्रहि॒र्वेणु॑-र्वैण॒वी भ॑वति वी॒र्य॑स्या व॑रुद्ध्यै ॥",
  "pada": "आ॒ह॒ । समृ॑द्ध्या॒ इति॒ सं - ऋ॒द्ध्यै॒ । च॒तुर्भि॒रिति॑ च॒तुः - भिः॒ । अभ्रि᳚म् । एति॑ । द॒त्ते॒ । च॒त्वारि॑ । छन्दाꣳ॑सि । छन्दो॑भि॒रिति॒ छन्दः॑ - भिः॒ । ए॒व । दे॒वस्य॑ । त्वा॒ । स॒वि॒तुः । प्र॒स॒व इति॑ प्र - स॒वे । इति॑ । आ॒ह॒ । प्रसू᳚त्या॒ इति॒ प्र - सू॒त्यै॒ । अ॒ग्निः । दे॒वेभ्यः॑ । निला॑यत । सः । वेणु᳚म् । प्रेति॑ । अ॒वि॒श॒त् । सः । ए॒ताम् । ऊ॒तिम् । अनु॑ । समिति॑ । अ॒च॒र॒त् । यत् । वेणोः᳚ । सु॒षि॒रम् । सु॒षि॒रा । अभ्रिः॑ । भ॒व॒ति॒ । स॒यो॒नि॒त्वायेति॑ सयोनि - त्वाय॑ । सः । यत्र॑य॒त्रेति॒ यत्र॑ - य॒त्र॒ । अव॑सत् । तत् । कृ॒ष्णम् । अ॒भ॒व॒त् । क॒ल्मा॒षी । भ॒व॒ति॒ । रू॒पस॑मृद्ध्या॒ इति॑ रू॒प - स॒मृ॒द्ध्यै॒ । उ॒भ॒य॒तः॒ क्ष्णूरित्यु॑भयतः-क्ष्णूः । भ॒व॒ति॒ । इ॒तः । च॒ ( ) । अ॒मुतः॑ । च॒ । अ॒र्कस्य॑ । अव॑रुद्ध्या॒ इत्यव॑ - रु॒द्ध्यै॒ । व्या॒म॒मा॒त्रीति॑ व्याम - मा॒त्री । भ॒व॒ति॒ । ए॒ताव॑त् । वै । पुरु॑षे । वी॒र्य᳚म् । वी॒र्य॑सम्मि॒तेति॑ वी॒र्य॑ - स॒म्मि॒ता॒ । अप॑रिमि॒तेत्यप॑रि-मि॒ता॒ । भ॒व॒ति॒ । अप॑रिमित॒स्येत्यप॑रि - मि॒त॒स्य॒ । अव॑रुद्ध्या॒ इत्यव॑ - रु॒द्ध्यै॒ । यः । वन॒स्पती॑नाम् । फ॒ल॒ग्रहि॒रिति॑ फल - ग्रहिः॑ । सः । ए॒षा॒म् । वी॒र्या॑वा॒निति॑ वी॒र्य॑ - वा॒न् । फ॒ल॒ग्रहि॒रिति॑ फल - ग्रहिः॑ । वेणुः॑ । वै॒ण॒वी । भ॒व॒ति॒ । वी॒र्य॑स्य । अव॑रुद्ध्या॒ इत्यव॑ - रु॒द्ध्यै॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}