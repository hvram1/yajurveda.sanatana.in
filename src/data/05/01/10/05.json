{
  "id": "TS 5.1.10.5",
  "classification": {
    "kanda": "5",
    "prasna": "1",
    "anuvaka": "10",
    "panchasat": "5"
  },
  "header": "TS 5.1.10.5",
  "panchasatInfo": " 55 ",
  "padaCount": 74,
  "samhita": "प्रा॒णैर्दा॑धा॒रा ऽऽसी॑नः॒ प्रति॑मुञ्चते॒ तस्मा॒दासी॑नाः प्र॒जाः प्रजा॑यन्ते कृष्णाजि॒नमुत्त॑रं॒ तेजो॒ वै हिर॑ण्यं॒ ब्रह्म॑ कृष्णाजि॒नं तेज॑सा चै॒वैनं॒ ब्रह्म॑णा चोभ॒यतः॒ परि॑गृह्णाति॒ षडु॑द्यामꣳ शि॒क्यं॑ भवति॒ षड्वा ऋ॒तव॑ ऋ॒तुभि॑रे॒वैन॒-मुद्य॑च्छते॒ यद् द्वाद॑शोद्यामꣳ संॅवथ्स॒रेणै॒व मौ॒ञ्जं भ॑व॒त्यूर्ग्वै मुञ्जा॑ ऊ॒र्जैवैनꣳ॒॒ स ( ) म॑र्द्धयति सुप॒र्णो॑ऽसि ग॒रुत्मा॒नित्यवे᳚क्षते रू॒पमे॒वास्यै॒तन्म॑हि॒मानं॒ ॅव्याच॑ष्टे॒ दिवं॑ गच्छ॒ सुवः॑ प॒तेत्या॑ह सुव॒र्गमे॒वैनं॑ ॅलो॒कं ग॑मयति ॥",
  "pada": "प्रा॒णैरिति॑ प्र - अ॒नैः । दा॒धा॒र॒ । आसी॑नः । प्रतीति॑ । मु॒ञ्च॒ते॒ । तस्मा᳚त् । आसी॑नाः । प्र॒जा इति॑ प्र - जाः । प्रेति॑ । जा॒य॒न्ते॒ । कृ॒ष्णा॒जि॒नमिति॑ कृष्ण - अ॒जि॒नम् । उत्त॑र॒मित्युत् - त॒र॒म् । तेजः॑ । वै । हिर॑ण्यम् । ब्रह्म॑ । कृ॒ष्णा॒जि॒नमिति॑ कृष्ण - अ॒जि॒नम् । तेज॑सा । च॒ । ए॒व । ए॒न॒म् । ब्रह्म॑णा । च॒ । उ॒भ॒यतः॑ । परीति॑ । गृ॒ह्णा॒ति॒ । षडु॑द्याम॒मिति॒ षट् - उ॒द्या॒म॒म् । शि॒क्य᳚म् । भ॒व॒ति॒ । षट् । वै । ऋ॒तवः॑ । ऋ॒तुभि॒रित्यृ॒तु - भिः॒ । ए॒व । ए॒न॒म् । उदिति॑ । य॒च्छ॒ते॒ । यत् । द्वाद॑शोद्याम॒मिति॒ द्वाद॑श - उ॒द्या॒म॒म् । सं॒ॅव॒थ्स॒रेणेति॑ सं - व॒थ्स॒रेण॑ । ए॒व । मौ॒ञ्जम् । भ॒व॒ति॒ । ऊर्क् । वै । मुञ्जाः᳚ । ऊ॒र्जा । ए॒व । ए॒न॒म् । समिति॑ ( ) । अ॒र्द्ध॒य॒ति॒ । सु॒प॒र्ण इति॑ सु - प॒र्णः । अ॒सि॒ । ग॒रुत्मान्॑ । इति॑ । अवेति॑ । ई॒क्ष॒ते॒ । रू॒पम् । ए॒व । अ॒स्य॒ । ए॒तत् । म॒हि॒मान᳚म् । व्याच॑ष्ट॒ इति॑ वि - आच॑ष्टे । दिव᳚म् । ग॒च्छ॒ । सुवः॑ । प॒त॒ । इति॑ । आ॒ह॒ । सु॒व॒र्गमिति॑ सुवः - गम् । ए॒व । ए॒न॒म् । लो॒कम् । ग॒म॒य॒ति॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}