{
  "id": "TS 5.1.10.4",
  "classification": {
    "kanda": "5",
    "prasna": "1",
    "anuvaka": "10",
    "panchasat": "4"
  },
  "header": "TS 5.1.10.4",
  "panchasatInfo": " 54",
  "padaCount": 50,
  "samhita": "ए॑कविꣳ॒॒श ए॒ताव॑न्तो॒ वै दे॑वलो॒कास्तेभ्य॑ ए॒व भ्रातृ॑व्यम॒न्तरे॑ति निर्बा॒धैर्वै दे॒वा असु॑रान् निर्बा॒धे॑ऽकुर्वत॒ तन्नि॑र्बा॒धानां᳚ निर्बाध॒त्वं नि॑र्बा॒धी भ॑वति॒ भ्रातृ॑व्याने॒व नि॑र्बा॒धे कु॑रुते सावित्रि॒या प्रति॑मुञ्चते॒ प्रसू᳚त्यै॒ नक्तो॒षासेत्युत्त॑रया ऽहोरा॒त्राभ्या॑मे॒वैन॒-मुद्य॑च्छते दे॒वा अ॒ग्निं धा॑रयन् द्रविणो॒दा इत्या॑ह प्रा॒णा वै दे॒वा द्र॑विणो॒दा अ॑होरा॒त्राभ्या॑मे॒वैन॑मु॒द्यत्य॑ - [  ]",
  "pada": "ए॒क॒विꣳ॒॒श इत्ये॑क - विꣳ॒॒शः । ए॒ताव॑न्तः । वै । दे॒व॒लो॒का इति॑ देव - लो॒काः । तेभ्यः॑ । ए॒व । भ्रातृ॑व्यम् । अ॒न्तः । ए॒ति॒ । नि॒र्बा॒धैरिति॑ निः - बा॒धैः । वै । दे॒वाः । असु॑रान् । नि॒र्बा॒ध इति॑ निः - बा॒धे । अ॒कु॒र्व॒त॒ । तत् । नि॒र्बा॒धाना॒मिति॑ निः - बा॒धाना᳚म् । नि॒र्बा॒ध॒त्वमिति॑ निर्बाध - त्वम् । नि॒र्बा॒धीति॑ निः - बा॒धी । भ॒व॒ति॒ । भ्रातृ॑व्यान् । ए॒व । नि॒र्बा॒ध इति॑ निः - बा॒धे । कु॒रु॒ते॒ । सा॒वि॒त्रि॒या । प्रतीति॑ । मु॒ञ्च॒ते॒ । प्रसू᳚त्या॒ इति॒ प्र - सू॒त्यै॒ । नक्तो॒षासा᳚ । इति॑ । उत्त॑र॒येत्युत् - त॒र॒या॒ । अ॒हो॒रा॒त्राभ्या॒मित्य॑हः - रा॒त्राभ्या᳚म् । ए॒व । ए॒न॒म् । उदिति॑ । य॒च्छ॒ते॒ । दे॒वाः । अ॒ग्निम् । धा॒र॒य॒न्न् । द्र॒वि॒णो॒दा इति॑ द्रविणः - दाः । इति॑ । आ॒ह॒ । प्रा॒णा इति॑ प्र - अ॒नाः । वै । दे॒वाः । द्र॒वि॒णो॒दा इति॑ द्रविणः - दाः । अ॒हो॒रा॒त्राभ्या॒मित्य॑हः - रा॒त्राभ्या᳚म् । ए॒व । ए॒न॒म् । उ॒द्यत्येतु॑त्-यत्य॑ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}