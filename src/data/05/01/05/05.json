{
  "id": "TS 5.1.5.5",
  "classification": {
    "kanda": "5",
    "prasna": "1",
    "anuvaka": "5",
    "panchasat": "5"
  },
  "header": "TS 5.1.5.5",
  "panchasatInfo": " 25",
  "padaCount": 50,
  "samhita": "सं न॑ह्यत्ये॒वैन॑मे॒तया᳚ स्थे॒म्ने ग॑र्द॒भेन॒ संभ॑रति॒ तस्मा᳚द् गर्द॒भः प॑शू॒नां भा॑रभा॒रित॑मो गर्द॒भेन॒ सं भ॑रति॒ तस्मा᳚द् गर्द॒भो-ऽप्य॑नाले॒शे-ऽत्य॒न्यान् प॒शून् मे᳚द्य॒त्यन्नꣳ॒॒ ह्ये॑नेना॒ऽर्कꣳ स॒भंर॑न्ति गर्द॒भेन॒ संभ॑रति॒ तस्मा᳚द् गर्द॒भो द्वि॒रेताः॒ सन् कनि॑ष्ठं पशू॒नां प्रजा॑यते॒ऽग्निर्.ह्य॑स्य॒ योनिं॑ नि॒र्दह॑ति प्र॒जासु॒ वा ए॒ष ए॒तर्.ह्यारू॑ढः॒ - [  ]",
  "pada": "समिति॑ । न॒ह्य॒ति॒ । ए॒व । ए॒न॒म् । ए॒तया᳚ । स्थे॒म्ने । ग॒र्द॒भेन॑ । समिति॑ । भ॒र॒ति॒ । तस्मा᳚त् । ग॒र्द॒भः । प॒शू॒नाम् । भा॒र॒भा॒रित॑म॒ इति॑ भारभा॒रि - त॒मः॒ । ग॒र्द॒भेन॑ । समिति॑ । भ॒र॒ति॒ । तस्मा᳚त् । ग॒र्द॒भः । अपीति॑ । अ॒ना॒ले॒श इत्य॑ना - ले॒शे । अतीति॑ । अ॒न्यान् । प॒शून् । मे॒द्य॒ति॒ । अन्न᳚म् । हि । ए॒ने॒न॒ । अ॒र्कम् । सं॒भर॒न्तीति॑ सं - भर॑न्ति । ग॒र्द॒भेन॑ । समिति॑ । भ॒र॒ति॒ । तस्मा᳚त् । ग॒र्द॒भः । द्वि॒रेता॒ इति॑ द्वि-रेताः᳚ । सन्न् । कनि॑ष्ठम् । प॒शू॒नाम् । प्रेति॑ । जा॒य॒ते॒ । अ॒ग्निः । हि । अ॒स्य॒ । योनि᳚म् । नि॒र्दह॒तीति॑ निः - दह॑ति । प्र॒जास्विति॑ प्र - जासु॑ । वै । ए॒षः । ए॒तर्.हि॑ । आरू॑ढ॒ इत्या - रू॒ढः॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}