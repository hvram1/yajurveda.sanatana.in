{
  "id": "TS 5.3.3.1",
  "classification": {
    "kanda": "5",
    "prasna": "3",
    "anuvaka": "3",
    "panchasat": "1"
  },
  "header": "TS 5.3.3.1",
  "panchasatInfo": " 11",
  "padaCount": 50,
  "samhita": "दे॒वा वै यद्-य॒ज्ञे ऽकु॑र्वत॒ तदसु॑रा अकुर्वत॒ ते दे॒वा ए॒ता अ॑क्ष्णयास्तो॒मीया॑ अपश्य॒न् ता अ॒न्यथा॒ ऽनूच्या॒-न्यथोपा॑दधत॒ तदसु॑रा॒ नान्ववा॑य॒न् ततो॑ दे॒वा अभ॑व॒न् पराऽसु॑रा॒ यद॑क्ष्णयास्तो॒मीया॑ अ॒न्यथा॒ ऽनूच्या॒न्यथो॑प॒ दधा॑ति॒ भ्रातृ॑व्याभिभूत्यै॒ भव॑त्या॒त्मना॒ परा᳚ऽस्य॒ भ्रातृ॑व्यो भवत्या॒-शुस्त्रि॒वृदिति॑ पु॒रस्ता॒दुप॑ दधाति यज्ञ्मु॒खं ॅवै त्रि॒वृ - [  ]",
  "pada": "दे॒वाः । वै । यत् । य॒ज्ञे । अकु॑र्वत । तत् । असु॑राः । अ॒कु॒र्व॒त॒ । ते । दे॒वाः । ए॒ताः । अ॒क्ष्ण॒या॒स्तो॒मीया॒ इत्य॑क्ष्णया-स्तो॒मीयाः᳚ । अ॒प॒श्य॒न्न् । ताः । अ॒न्यथा᳚ । अ॒नूच्येत्य॑नु - उच्य॑ । अ॒न्यथा᳚ । उपेति॑ । अ॒द॒ध॒त॒ । तत् । असु॑राः । न । अ॒न्ववा॑य॒न्नित्य॑नु - अवा॑यन्न् । ततः॑ । दे॒वाः । अभ॑वन्न् । परेति॑ । असु॑राः । यत् । अ॒क्ष्ण॒या॒स्तो॒मीया॒ इत्य॑क्ष्णया - स्तो॒मीयाः᳚ । अ॒न्यथा᳚ । अ॒नूच्येत्य॑नु - उच्य॑ । अ॒न्यथा᳚ । उ॒प॒दधा॒तीत्यु॑प-दधा॑ति । भ्रातृ॑व्याभिभूत्या॒ इति॒ भ्रातृ॑व्य - अ॒भि॒भू॒त्यै॒ । भव॑ति । आ॒त्मना᳚ । परेति॑ । अ॒स्य॒ । भ्रातृ॑व्यः । भ॒व॒ति॒ । आ॒शुः । त्रि॒वृदिति॑ त्रि - वृत् । इति॑ । पु॒रस्ता᳚त् । उपेति॑ । द॒धा॒ति॒ । य॒ज्ञ॒मु॒खमिति॑ यज्ञ - मु॒खम् । वै । त्रि॒वृदिति॑ त्रि - वृत् । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}