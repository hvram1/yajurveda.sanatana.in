{
  "id": "TS 5.3.3.4",
  "classification": {
    "kanda": "5",
    "prasna": "3",
    "anuvaka": "3",
    "panchasat": "4"
  },
  "header": "TS 5.3.3.4",
  "panchasatInfo": " 14",
  "padaCount": 50,
  "samhita": "हस्त॑योस्तप॒स्वित॑रो॒ योनि॑श्चतुर्विꣳ॒॒श इति॑ पु॒रस्ता॒दुप॑ दधाति॒ चतु॑र्विꣳशत्यक्षरा गाय॒त्री गा॑य॒त्री य॑ज्ञ्मु॒खं ॅय॑ज्ञ्मु॒खमे॒व पु॒रस्ता॒द्-विया॑तयति॒ गर्भाः᳚ पञ्चविꣳ॒॒श इति॑ दक्षिण॒तोऽन्नं॒ ॅवै गर्भा॒ अन्नं॑ पञ्चविꣳ॒॒शोन्न॑मे॒व द॑क्षिण॒तो ध॑त्ते॒ तस्मा॒द् दक्षि॑णे॒नान्न॑मद्यत॒ ओज॑स्त्रिण॒व इति॑ प॒श्चादि॒मे वै लो॒कास्त्रि॑ण॒व ए॒ष्वे॑व लो॒केषु॒ प्रति॑तिष्ठति स॒भंर॑णस्त्रयोविꣳ॒॒श इत्यु॑ - [  ]",
  "pada": "हस्त॑योः । त॒प॒स्वित॑र॒ इति॑ तप॒स्वि - त॒रः॒ । योनिः॑ । च॒तु॒र्विꣳ॒॒श इति॑ चतुः - विꣳ॒॒शः । इति॑ । पु॒रस्ता᳚त् । उपेति॑ । द॒धा॒ति॒ । चतु॑र्विꣳशत्यक्ष॒रेति॒ चतु॑र्विꣳशति - अ॒क्ष॒रा॒ । गा॒य॒त्री । गा॒य॒त्री । य॒ज्ञ॒मु॒खमिति॑ यज्ञ - मु॒खम् । य॒ज्ञ॒मु॒खमिति॑ यज्ञ - मु॒खम् । ए॒व । पु॒रस्ता᳚त् । वीति॑ । या॒त॒य॒ति॒ । गर्भाः᳚ । प॒ञ्च॒विꣳ॒॒श इति॑ पञ्च - विꣳ॒॒शः । इति॑ । द॒क्षि॒ण॒तः । अन्न᳚म् । वै । गर्भाः᳚ । अन्न᳚म् । प॒ञ्च॒विꣳ॒॒श इति॑ पञ्च - विꣳ॒॒शः । अन्न᳚म् । ए॒व । द॒क्षि॒ण॒तः । ध॒त्ते॒ । तस्मा᳚त् । दक्षि॑णेन । अन्न᳚म् । अ॒द्य॒ते॒ । ओजः॑ । त्रि॒ण॒व इति॑ त्रि - न॒वः । इति॑ । प॒श्चात् । इ॒मे । वै । लो॒काः । त्रि॒ण॒व इति॑ त्रि - न॒वः । ए॒षु । ए॒व । लो॒केषु॑ । प्रतीति॑ । ति॒ष्ठ॒ति॒ । सं॒भर॑ण॒ इति॑ सं - भर॑णः । त्र॒यो॒विꣳ॒॒श इति॑ त्रयः - विꣳ॒॒शः । इति॑ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}