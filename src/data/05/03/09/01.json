{
  "id": "TS 5.3.9.1",
  "classification": {
    "kanda": "5",
    "prasna": "3",
    "anuvaka": "9",
    "panchasat": "1"
  },
  "header": "TS 5.3.9.1",
  "panchasatInfo": " 38",
  "padaCount": 50,
  "samhita": "सर्वा᳚भ्यो॒ वै दे॒वता᳚भ्यो॒ऽग्निश्ची॑यते॒ यथ् स॒युजो॒ नोप॑द॒द्ध्याद् दे॒वता॑ अस्या॒ग्निं ॅवृ॑ञ्जीर॒न्॒. यथ् स॒युज॑ उप॒दधा᳚त्या॒त्मनै॒वैनꣳ॑ स॒युजं॑ चिनुते॒ नाग्निना॒ व्यृ॑द्ध्य॒तेऽथो॒ यथा॒ पुरु॑षः॒ स्नाव॑भिः॒ संत॑त ए॒वमे॒वैताभि॑र॒ग्निः संत॑तो॒ ऽग्निना॒ वै दे॒वाः सु॑व॒र्गं ॅलो॒कमा॑य॒न् ता अ॒मूः कृत्ति॑का अभव॒न्॒ यस्यै॒ता उ॑प धी॒यन्ते॑ सुव॒र्गमे॒व - [  ]",
  "pada": "सर्वा᳚भ्यः । वै । दे॒वता᳚भ्यः । अ॒ग्निः । ची॒य॒ते॒ । यत् । स॒युज॒ इति॑ स - युजः॑ । न । उ॒प॒द॒द्ध्यादित्यु॑प - द॒ध्यात् । दे॒वताः᳚ । अ॒स्य॒ । अ॒ग्निम् । वृ॒ञ्जी॒र॒न्न् । यत् । स॒युज॒ इति॑ स - युजः॑ । उ॒प॒दधा॒तीत्यु॑प - दधा॑ति । आ॒त्मना᳚ । ए॒व । ए॒न॒म् । स॒युज॒मिति॑ स-युज᳚म् । चि॒नु॒ते॒ । न । अ॒ग्निना᳚ । वीति॑ । ऋ॒द्ध्य॒ते॒ । अथो॒ इति॑ । यथा᳚ । पुरु॑षः । स्नाव॑भि॒रिति॒ स्नाव॑ - भिः॒ । सन्त॑त॒ इति॒ सं-त॒तः॒ । ए॒वम् । ए॒व । ए॒ताभिः॑ । अ॒ग्निः । सन्त॑त॒ इति॒ सं-त॒तः॒ । अ॒ग्निना᳚ । वै । दे॒वाः । सु॒व॒र्गमिति॑ सुवः - गम् । लो॒कम् । आ॒य॒न्न् । ताः । अ॒मूः । कृत्ति॑काः । अ॒भ॒व॒न्न् । यस्य॑ । ए॒ताः । उ॒प॒धी॒यन्त॒ इत्यु॑प - धी॒यन्ते᳚ । सु॒व॒र्गमिति॑ सुवः - गम् । ए॒व । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}