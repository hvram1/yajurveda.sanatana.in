{
  "id": "TS 5.3.4.5",
  "classification": {
    "kanda": "5",
    "prasna": "3",
    "anuvaka": "4",
    "panchasat": "5"
  },
  "header": "TS 5.3.4.5",
  "panchasatInfo": " 20",
  "padaCount": 50,
  "samhita": "य॑ज्ञ्मु॒खं च॑तुष्टो॒मो य॑ज्ञ्मु॒खमे॒व पु॒रस्ता॒द्वि या॑तयति॒ यावा॑नां भा॒गो॑ऽसीति॑ दक्षिण॒तो मासा॒ वै यावा॑ अर्द्धमा॒सा अया॑वा॒-स्तस्मा᳚द्-दक्षि॒णावृ॑तो॒ मासा॒ अन्नं॒ ॅवै यावा॒ अन्नं॑ प्र॒जा अन्न॑मे॒व द॑क्षिण॒तो ध॑त्ते॒ तस्मा॒द् दक्षि॑णे॒ना-न्न॑मद्यत ऋभू॒णां भा॒गो॑ऽसीति॑ प॒श्चात् प्रति॑ष्ठित्यै विव॒र्तो᳚ ऽष्टाचत्वारिꣳ॒॒श इत्यु॑त्तर॒तो॑ऽनयो᳚र्लो॒कयोः᳚ सवीर्य॒त्वाय॒ तस्मा॑दि॒मौ लो॒कौ स॒माव॑द्-वीर्यौ॒ - [  ]",
  "pada": "य॒ज्ञ॒मु॒खमिति॑ यज्ञ - मु॒खम् । च॒तु॒ष्टो॒म इति॑ चतुः - स्तो॒मः । य॒ज्ञ॒मु॒खमिति॑ यज्ञ - मु॒खम् । ए॒व । पु॒रस्ता᳚त् । वीति॑ । या॒त॒य॒ति॒ । यावा॑नाम् । भा॒गः । अ॒सि॒ । इति॑ । द॒क्षि॒ण॒तः । मासाः᳚ । वै । यावाः᳚ । अ॒र्द्ध॒मा॒सा इत्य॑र्द्ध - मा॒साः । अया॑वाः । तस्मा᳚त् । द॒क्षि॒णावृ॑त॒ इति॑ दक्षि॒णा - आ॒वृ॒तः॒ । मासाः᳚ । अन्न᳚म् । वै । यावाः᳚ । अन्न᳚म् । प्र॒जा इति॑ प्र - जाः । अन्न᳚म् । ए॒व । द॒क्षि॒ण॒तः । ध॒त्ते॒ । तस्मा᳚त् । दक्षि॑णेन । अन्न᳚म् । अ॒द्य॒ते॒ । ऋ॒भू॒णाम् । भा॒गः । अ॒सि॒ । इति॑ । प॒श्चात् । प्रति॑ष्ठित्या॒ इति॒ प्रति॑ - स्थि॒त्यै॒ । वि॒व॒र्त इति॑ वि - व॒र्तः । अ॒ष्टा॒च॒त्वा॒रिꣳ॒॒श इत्य॑ष्टा-च॒त्वा॒रिꣳ॒॒शः । इति॑ । उ॒त्त॒र॒त इत्यु॑त्-त॒र॒तः । अ॒नयोः᳚ । लो॒कयोः᳚ । स॒वी॒र्य॒त्वायेति॑ सवीर्य - त्वाय॑ । तस्मा᳚त् । इ॒मौ । लो॒कौ । स॒माव॑द्वीर्या॒विति॑ स॒माव॑त् - वी॒र्यौ॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}