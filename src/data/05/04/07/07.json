{
  "id": "TS 5.4.7.7",
  "classification": {
    "kanda": "5",
    "prasna": "4",
    "anuvaka": "7",
    "panchasat": "7"
  },
  "header": "TS 5.4.7.7",
  "panchasatInfo": " 36 ",
  "padaCount": 71,
  "samhita": "-दे॒व वै᳚श्वान॒रमव॑ रुन्धे॒ यत् प्र॑याजानूया॒जान् कु॒र्याद्विक॑स्तिः॒ सा य॒ज्ञ्स्य॑ दर्विहो॒मं क॑रोति य॒ज्ञ्स्य॒ प्रति॑ष्ठित्यै रा॒ष्ट्रं ॅवै वै᳚श्वान॒रो विण्म॒रुतो॑ वैश्वान॒रꣳ हु॒त्वा मा॑रु॒तान् जु॑होति रा॒ष्ट्र ए॒व विश॒मनु॑ बद्ध्नात्यु॒च्चै-र्वै᳚श्वान॒रस्याऽऽ श्रा॑वयत्युपाꣳ॒॒शु मा॑रु॒तान् जु॑होति॒ तस्मा᳚द्-रा॒ष्ट्रं ॅविश॒मति॑ वदति मारु॒ता भ॑वन्ति म॒रुतो॒ वै दे॒वानां॒ ॅविशो॑ देववि॒शेनै॒वास्मै॑ मनुष्यवि॒श ( ) -मव॑ रुन्धे स॒प्त भ॑वन्ति स॒प्तग॑णा॒ वै म॒रुतो॑ गण॒श ए॒व विश॒मव॑ रुन्धे ग॒णेन॑ ग॒णम॑नु॒द्रुत्य॑ जुहोति॒ विश॑मे॒वास्मा॒ अनु॑वर्त्मानं करोति ॥",
  "pada": "ए॒व । वै॒श्वा॒न॒रम् । अवेति॑ । रु॒न्धे॒ । यत् । प्र॒या॒जा॒नू॒या॒जानिति॑ प्रयाज - अ॒नू॒या॒जान् । कु॒र्यात् । विक॑स्ति॒रिति॒ वि - क॒स्तिः॒ । सा । य॒ज्ञस्य॑ । द॒र्वि॒हो॒ममिति॑ दर्वि - हो॒मम् । क॒रो॒ति॒ । य॒ज्ञस्य॑ । प्रति॑ष्ठित्या॒ इति॒ प्रति॑ - स्थि॒त्यै॒ । रा॒ष्ट्रम् । वै । वै॒श्वा॒न॒रः । विट् । म॒रुतः॑ । वै॒श्वा॒न॒रम् । हु॒त्वा । मा॒रु॒तान् । जु॒हो॒ति॒ । रा॒ष्ट्रे । ए॒व । विश᳚म् । अन्विति॑ । ब॒द्ध्ना॒ति॒ । उ॒च्चैः । वै॒श्वा॒न॒रस्य॑ । एति॑ । श्रा॒व॒य॒ति॒ । उ॒पा॒ꣴ॒श्वित्यु॑प - अꣳ॒॒शु । मा॒रु॒तान् । जु॒हो॒ति॒ । तस्मा᳚त् । रा॒ष्ट्रम् । विश᳚म् । अतीति॑ । व॒द॒ति॒ । मा॒रु॒ताः । भ॒व॒न्ति॒ । म॒रुतः॑ । वै । दे॒वाना᳚म् । विशः॑ । दे॒व॒वि॒शेनेति॑ देव - वि॒शेन॑ । ए॒व । अ॒स्मै॒ । म॒नु॒ष्य॒वि॒शमिति॑ मनुष्य - वि॒शम् ( ) । अवेति॑ । रु॒न्धे॒ । स॒प्त । भ॒व॒न्ति॒ । स॒प्तग॑णा॒ इति॑ स॒प्त - ग॒णाः॒ । वै । म॒रुतः॑ । ग॒ण॒श इति॑ गण - शः । ए॒व । विश᳚म् । अवेति॑ । रु॒न्धे॒ । ग॒णेन॑ । ग॒णम् । अ॒नु॒द्रुत्येत्य॑नु - द्रुत्य॑ । जु॒हो॒ति॒ । विश᳚म् । ए॒व । अ॒स्मै॒ । अनु॑वर्त्मान॒मित्यनु॑ - व॒र्त्मा॒न॒म् । क॒रो॒ति॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}