{
  "id": "TS 5.4.5.1",
  "classification": {
    "kanda": "5",
    "prasna": "4",
    "anuvaka": "5",
    "panchasat": "1"
  },
  "header": "TS 5.4.5.1",
  "panchasatInfo": " 19",
  "padaCount": 50,
  "samhita": "नृ॒षदे॒ वडिति॒ व्याघा॑रयति प॒ङ्क्त्याऽऽहु॑त्या यज्ञ्मु॒खमा र॑भते ऽक्ष्ण॒या व्याघा॑रयति॒ तस्मा॑दक्ष्ण॒या प॒शवोऽङ्गा॑नि॒ प्रह॑रन्ति॒ प्रति॑ष्ठित्यै॒ यद्व॑षट्कु॒र्याद्-या॒तया॑माऽस्य वषट्का॒रः स्या॒द्यन्न व॑षट्कु॒र्याद्-रक्षाꣳ॑सि य॒ज्ञ्ꣳ ह॑न्यु॒र्वडित्या॑ह प॒रोक्ष॑मे॒व वष॑ट् करोति॒ नास्य॑ या॒तया॑मा वषट्का॒रो भव॑ति॒ न य॒ज्ञ्ꣳ रक्षाꣳ॑सि घ्नन्ति हु॒तादो॒ वा अ॒न्ये दे॒वा - [  ]",
  "pada": "नृ॒षद॒ इति॑ नृ - सदे᳚ । वट् । इति॑ । व्याघा॑रय॒तीति॑ वि-आघा॑रयति । प॒ङ्क्त्या । आहु॒त्येत्या-हु॒त्या॒ । य॒ज्ञ॒मु॒खमिति॑ यज्ञ - मु॒खम् । एति॑ । र॒भ॒ते॒ । अ॒क्ष्ण॒या । व्याघा॑रय॒तीति॑ वि - आघा॑रयति । तस्मा᳚त् । अ॒क्ष्ण॒या । प॒शवः॑ । अङ्गा॑नि । प्रेति॑ । ह॒र॒न्ति॒ । प्रति॑ष्ठित्या॒ इति॒ प्रति॑ - स्थि॒त्यै॒ । यत् । व॒ष॒ट्कु॒र्यादिति॑ वषट् - कु॒र्यात् । या॒तया॒मेति॑ या॒त - या॒मा॒ । अ॒स्य॒ । व॒ष॒ट्का॒र इति॑ वषट्-का॒रः । स्या॒त् । यत् । न । व॒ष॒ट्कु॒र्यादिति॑ वषट् - कु॒र्यात् । रक्षाꣳ॑सि । य॒ज्ञम् । ह॒न्युः॒ । वट् । इति॑ । आ॒ह॒ । प॒रोक्ष॒मिति॑ परः - अक्ष᳚म् । ए॒व । वष॑ट् । क॒रो॒ति॒ । न । अ॒स्य॒ । या॒तया॒मेति॑ या॒त - या॒मा॒ । व॒ष॒ट्का॒र इति॑ वषट् - का॒रः । भव॑ति । न । य॒ज्ञम् । रक्षाꣳ॑सि । घ्न॒न्ति॒ । हु॒ताद॒ इति॑ हुत - अदः॑ । वै । अ॒न्ये । दे॒वाः । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}