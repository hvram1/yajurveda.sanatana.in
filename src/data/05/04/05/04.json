{
  "id": "TS 5.4.5.4",
  "classification": {
    "kanda": "5",
    "prasna": "4",
    "anuvaka": "5",
    "panchasat": "4"
  },
  "header": "TS 5.4.5.4",
  "panchasatInfo": " 22",
  "padaCount": 50,
  "samhita": "ह॒तः षो॑ड॒शभि॑र्भो॒गैर॑सिना॒थ् स ए॒ताम॒ग्नयेऽनी॑कवत॒ आहु॑तिमपश्य॒त् ताम॑जुहो॒त् तस्या॒ग्निरनी॑ कवा॒न्थ्स्वेन॑ भाग॒धेये॑न प्री॒तः षो॑डश॒धा वृ॒त्रस्य॑ भो॒गानप्य॑दहद्-वैश्वकर्म॒णेन॑ पा॒प्मनो॒ निर॑मुच्यत॒ यद॒ग्नयेऽनी॑कवत॒ आहु॑तिं जु॒होत्य॒ग्निरे॒वा-ऽस्यानी॑कवा॒न्थ्स्वेन॑ भाग॒धेये॑न प्री॒तः पा॒प्मान॒मपि॑ दहति वैश्वकर्म॒णेन॑ पा॒प्मनो॒ निर्मु॑च्यते॒ यं का॒मये॑त चि॒रं पा॒प्मनो॒ - [  ]",
  "pada": "ह॒तः । षो॒ड॒शभि॒रिति॑ षोड॒श - भिः॒ । भो॒गैः । अ॒सि॒ना॒त् । सः । ए॒ताम् । अ॒ग्नये᳚ । अनी॑कवत॒ इत्यनी॑क - व॒ते॒ । आहु॑ति॒मित्या - हु॒ति॒म् । अ॒प॒श्य॒त् । ताम् । अ॒जु॒हो॒त् । तस्य॑ । अ॒ग्निः । अनी॑कवा॒नित्यनी॑क - वा॒न् । स्वेन॑ । भा॒ग॒धेये॒नेति॑ भाग - धेये॑न । प्री॒तः । षो॒ड॒श॒धेति॑ षोडश-धा । वृ॒त्रस्य॑ । भो॒गान् । अपीति॑ । अ॒द॒ह॒त् । वै॒श्व॒क॒र्म॒णेनेति॑ वैश्व - क॒र्म॒णेन॑ । पा॒प्मनः॑ । निरिति॑ । अ॒मु॒च्य॒त॒ । यत् । अ॒ग्नये᳚ । अनी॑कवत॒ इत्यनी॑क - व॒ते॒ । आहु॑ति॒मित्या - हु॒ति॒म् । जु॒होति॑ । अ॒ग्निः । ए॒व । अ॒स्य॒ । अनी॑कवा॒नित्यनी॑क - वा॒न् । स्वेन॑ । भा॒ग॒धेये॒नेति॑ भाग - धेये॑न । प्री॒तः । पा॒प्मान᳚म् । अपीति॑ । द॒ह॒ति॒ । वै॒श्व॒क॒र्म॒णेनेति॑ वैश्व - क॒र्म॒णेन॑ । पा॒प्मनः॑ । निरिति॑ । मु॒च्य॒ते॒ । यम् । का॒मये॑त । चि॒रम् । पा॒प्मनः॑ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}