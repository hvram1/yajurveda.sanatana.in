{
  "id": "TS 5.2.4.4",
  "classification": {
    "kanda": "5",
    "prasna": "2",
    "anuvaka": "4",
    "panchasat": "4"
  },
  "header": "TS 5.2.4.4",
  "panchasatInfo": " 24",
  "padaCount": 48,
  "samhita": "दधाति॒ परा॑चीमे॒वास्मा॒न्-निर्.ऋ॑तिं॒ प्रणु॑द॒ते ऽप्र॑तीक्ष॒मा य॑न्ति॒ निर्.ऋ॑त्या अ॒न्तर्.हि॑त्यै मार्जयि॒त्वोप॑ तिष्ठन्ते मेद्ध्य॒त्वाय॒ गार्.ह॑पत्य॒मुप॑ तिष्ठन्ते निर्.ऋति लो॒क ए॒व च॑रि॒त्वा पू॒ता दे॑वलो॒कमु॒पाव॑र्तन्त॒ एक॒योप॑ तिष्ठन्त एक॒धैव यज॑माने वी॒र्यं॑ दधति नि॒वेश॑नः स॒ङ्गम॑नो॒ वसू॑ना॒मित्या॑ह प्र॒जा वै प॒शवो॒ वसु॑ प्र॒जयै॒वैनं॑ प॒शुभिः॒ सम॑र्द्धयन्ति ॥",
  "pada": "द॒धा॒ति॒ । परा॑चीम् । ए॒व । अ॒स्मा॒त् । निर्.ऋ॑ति॒मिति॒ निः - ऋ॒ति॒म् । प्रेति॑ । नु॒द॒ते॒ । अप्र॑तीक्ष॒मित्यप्र॑ति - ई॒क्ष॒म् । एति॑ । य॒न्ति॒ । निर्.ऋ॑त्या॒ इति॒ निः - ऋ॒त्याः॒ । अ॒न्तर्.हि॑त्या॒ इत्य॒न्तः - हि॒त्यै॒ । मा॒र्ज॒यि॒त्वा । उपेति॑ । ति॒ष्ठ॒न्ते॒ । मे॒द्ध्य॒त्वायेति॑ मेद्ध्य - त्वाय॑ । गार्.ह॑पत्य॒मिति॒ गार्.ह॑ - प॒त्य॒म् । उपेति॑ । ति॒ष्ठ॒न्ते॒ । नि॒र्॒.ऋ॒ति॒लो॒क इति॑ निर्.ऋति - लो॒के । ए॒व । च॒रि॒त्वा । पू॒ताः । दे॒व॒लो॒कमिति॑ देव - लो॒कम् । उ॒पाव॑र्तन्त॒ इत्यु॑प - आव॑र्तन्ते । एक॑या । उपेति॑ । ति॒ष्ठ॒न्ते॒ । ए॒क॒धेत्ये॑क - धा । ए॒व । यज॑माने । वी॒र्य᳚म् । द॒ध॒ति॒ । नि॒वेश॑न॒ इति॑ नि-वेश॑नः । स॒ङ्गम॑न॒ इति॑ सं- गम॑नः । वसू॑नाम् । इति॑ । आ॒ह॒ । प्र॒जेति॑ प्र - जा । वै । प॒शवः॑ । वसु॑ । प्र॒जयेति॑ प्र - जया᳚ । ए॒व । ए॒न॒म् । प॒शुभि॒रिति॑ प॒शु - भिः॒ । समिति॑ । अ॒र्द्ध॒य॒न्ति॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}