{
  "id": "TS 5.2.3.1",
  "classification": {
    "kanda": "5",
    "prasna": "2",
    "anuvaka": "3",
    "panchasat": "1"
  },
  "header": "TS 5.2.3.1",
  "panchasatInfo": " 14",
  "padaCount": 50,
  "samhita": "याव॑ती॒ वै पृ॑थि॒वी तस्यै॑ य॒म आधि॑पत्यं॒ परी॑याय॒ यो वै य॒मं दे॑व॒यज॑नम॒स्या अनि॑र्याच्या॒ऽग्निं चि॑नु॒ते य॒मायै॑नꣳ॒॒ स चि॑नु॒तेऽपे॒ते-त्य॒द्ध्यव॑साययति य॒ममे॒व दे॑व॒यज॑नम॒स्यै नि॒र्याच्या॒- ऽऽत्मने॒ऽग्निं चि॑नुत इष्व॒ग्रेण॒ वा अ॒स्या अना॑मृत-मि॒च्छन्तो॒ नावि॑न्द॒न् ते दे॒वा ए॒तद्-यजु॑रपश्य॒न्नपे॒तेति॒ यदे॒तेना᳚-ध्यवसा॒यय॒त्य - [  ]",
  "pada": "याव॑ती । वै । पृ॒थि॒वी । तस्यै᳚ । य॒मः । आधि॑पत्य॒मित्याधि॑ - प॒त्य॒म् । परीति॑ । इ॒या॒य॒ । यः । वै । य॒मम् । दे॒व॒यज॑न॒मिति॑ देव - यज॑नम् । अ॒स्याः । अनि॑र्या॒च्येत्यनिः॑ - या॒च्य॒ । अ॒ग्निम् । चि॒नु॒ते । य॒माय॑ । ए॒न॒म् । सः । चि॒नु॒ते॒ । अपेति॑ । इ॒त॒ । इति॑ । अ॒द्ध्यव॑सायय॒तीत्य॑धि - अव॑साययति । य॒मम् । ए॒व । दे॒व॒यज॑न॒मिति॑ देव-यज॑नम् । अ॒स्यै । नि॒र्याच्येति॑ निः - याच्य॑ । आ॒त्मने᳚ । अ॒ग्निम् । चि॒नु॒ते॒ । इ॒ष्व॒ग्रेणेती॑षु - अ॒ग्रेण॑ । वै । अ॒स्याः । अना॑मृत॒मित्यना᳚ - मृ॒त॒म् । इ॒च्छन्तः॑ । न । अ॒वि॒न्द॒न्न् । ते । दे॒वाः । ए॒तत् । यजुः॑ । अ॒प॒श्य॒न्न् । अपेति॑ । इ॒त॒ । इति॑ । यत् । ए॒तेन॑ । अ॒द्ध्य॒व॒सा॒यय॒तीत्य॑धि - अ॒व॒सा॒यय॑ति । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}