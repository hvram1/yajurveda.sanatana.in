{
  "id": "TS 5.2.7.2",
  "classification": {
    "kanda": "5",
    "prasna": "2",
    "anuvaka": "7",
    "panchasat": "2"
  },
  "header": "TS 5.2.7.2",
  "panchasatInfo": " 37",
  "padaCount": 50,
  "samhita": "प्र जा॑येर॒न॒. यद॒न्तरि॑क्षे चिन्वी॒तान्तरि॑क्षꣳ शु॒चाऽर्प॑ये॒न्न वयाꣳ॑सि॒ प्र जा॑येर॒न्॒. यद्-दि॒वि चि॑न्वी॒त दिवꣳ॑ शु॒चाऽर्प॑ये॒न्न प॒र्जन्यो॑ वर्.षेद्रु॒क्ममुप॑ दधात्य॒मृतं॒ ॅवै हिर॑ण्यम॒मृत॑ ए॒वाग्निं चि॑नुते॒ प्रजा᳚त्यै हिर॒ण्मयं॒ पुरु॑ष॒मुप॑ दधाति यजमानलो॒कस्य॒ विधृ॑त्यै॒ यदिष्ट॑काया॒ आतृ॑ण्णमनूपद॒द्ध्यात् प॑शू॒नां च॒ यज॑मानस्य च प्रा॒णमपि॑ दद्ध्याद् दक्षिण॒तः - [  ]",
  "pada": "प्रेति॑ । जा॒ये॒र॒न्न् । यत् । अ॒न्तरि॑क्षे । चि॒न्वी॒त । अ॒न्तरि॑क्षम् । शु॒चा । अ॒र्प॒ये॒त् । न । वयाꣳ॑सि । प्रेति॑ । जा॒ये॒र॒न्न् । यत् । दि॒वि । चि॒न्वी॒त । दिव᳚म् । शु॒चा । अ॒र्प॒ये॒त् । न । प॒र्जन्यः॑ । व॒र्॒.षे॒त् । रु॒क्मम् । उपेति॑ । द॒धा॒ति॒ । अ॒मृत᳚म् । वै । हिर॑ण्यम् । अ॒मृते᳚ । ए॒व । अ॒ग्निम् । चि॒नु॒ते॒ । प्रजा᳚त्या॒ इति॒ प्र - जा॒त्यै॒ । हि॒र॒ण्मय᳚म् । पुरु॑षम् । उपेति॑ । द॒धा॒ति॒ । य॒ज॒मा॒न॒लो॒कस्येति॑ यजमान - लो॒कस्य॑ । विधृ॑त्या॒ इति॒ वि-धृ॒त्यै॒ । यत् । इष्ट॑कायाः । आतृ॑ण्ण॒मित्या-तृ॒ण्ण॒म् । अ॒नू॒प॒द॒द्ध्यादित्य॑नु - उ॒प॒द॒द्ध्यात् । प॒शू॒नाम् । च॒ । यज॑मानस्य । च॒ । प्रा॒णमिति॑ प्र - अ॒नम् । अपीति॑ । द॒द्ध्या॒त् । द॒क्षि॒ण॒तः । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}