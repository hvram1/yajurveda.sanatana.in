{
  "id": "TS 5.5.3.3",
  "classification": {
    "kanda": "5",
    "prasna": "5",
    "anuvaka": "3",
    "panchasat": "3"
  },
  "header": "TS 5.5.3.3",
  "panchasatInfo": " 17 ",
  "padaCount": 74,
  "samhita": "पु॑रुषशी॒र्॒.षमुप॑ दधाति मुख॒त ए॒वैन॒माहु॑तय ऋच्छन्ति॒ नोत्ता॒नं चि॑नुते सुव॒र्ग्यो᳚ऽस्य भवति सौ॒र्या जु॑होति॒ चक्षु॑रे॒वास्मि॒न् प्रति॑ दधाति॒ द्विर्जु॑होति॒ द्वे हि चक्षु॑षी समा॒न्या जु॑होति समा॒नꣳ हि चक्षुः॒ समृ॑द्ध्यै देवासु॒राः संॅय॑त्ता आस॒न् ते वा॒मं ॅवसु॒ सं न्य॑दधत॒ तद्दे॒वा वा॑म॒भृता॑ऽवृञ्जत॒ तद्वा॑म॒भृतो॑ वामभृ॒त्त्वं ॅयद्वा॑म॒भृत॑ ( ) मुप॒दधा॑ति वा॒ममे॒व तया॒ वसु॒ यज॑मानो॒ भ्रातृ॑व्यस्य वृङ्क्ते॒ हिर॑ण्यमूर्द्ध्नी भवति॒ ज्योति॒र्वै हिर॑ण्यं॒ ज्योति॑र्वा॒मं ज्योति॑षै॒वास्य॒ ज्योति॑र्वा॒मं ॅवृ॑ङ्क्ते द्विय॒जुर्भ॑वति॒ प्रति॑ष्ठित्यै ॥",
  "pada": "पु॒रु॒ष॒शी॒र्॒.षमिति॑ पुरुष-शी॒र्॒.षम् । उपेति॑ । द॒धा॒ति॒ । मु॒ख॒तः । ए॒व । ए॒न॒म् । आहु॑तय॒ इत्या - हु॒त॒यः॒ । ऋ॒च्छ॒न्ति॒ । न । उ॒त्ता॒नमित्यु॑त्- ता॒नम् । चि॒नु॒ते॒ । सु॒व॒र्ग्य॑ इति॑ सुवः - ग्यः॑ । अ॒स्य॒ । भ॒व॒ति॒ । सौ॒र्या । जु॒हो॒ति॒ । चक्षुः॑ । ए॒व । अ॒स्मि॒न्न् । प्रतीति॑ । द॒धा॒ति॒ । द्विः । जु॒हो॒ति॒ । द्वे इति॑ । हि । चक्षु॑षी॒ इति॑ । स॒मा॒न्या । जु॒हो॒ति॒ । स॒मा॒नम् । हि । चक्षुः॑ । समृ॑द्ध्या॒ इति॒ सं - ऋ॒द्ध्यै॒ । दे॒वा॒सु॒रा इति॑ देव - अ॒सु॒राः । संॅय॑त्ता॒ इति॒ सं - य॒त्ताः॒ । आ॒स॒न्न् । ते । वा॒मम् । वसु॑ । सम् । नीति॑ । अ॒द॒ध॒त॒ । तत् । दे॒वाः । वा॒म॒भृतेति॑ वाम - भृता᳚ । अ॒वृ॒ञ्ज॒त॒ । तत् । वा॒म॒भृत॒ इति॑ वाम - भृतः॑ । वा॒म॒भृ॒त्त्वमिति॑ वामभृत् - त्वम् । यत् । वा॒म॒भृत॒मिति॑ वाम - भृत᳚म् ( ) । उ॒प॒दधा॒तीत्यु॑प - दधा॑ति । वा॒मम् । ए॒व । तया᳚ । वसु॑ । यज॑मानः । भ्रातृ॑व्यस्य । वृ॒ङ्क्ते॒ । हिर॑ण्यमू॒र्द्ध्नीति॒ हिर॑ण्य - मू॒र्द्ध्नी॒ । भ॒व॒ति॒ । ज्योतिः॑ । वै । हिर॑ण्यम् । ज्योतिः॑ । वा॒मम् । ज्योति॑षा । ए॒व । अ॒स्य॒ । ज्योतिः॑ । वा॒मम् । वृ॒ङ्क्ते॒ । द्वि॒य॒जुरिति॑ द्वि-य॒जुः । भ॒व॒ति॒ । प्रति॑ष्ठित्या॒ इति॒ प्रति॑-स्थि॒त्यै॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}