{
  "id": "TS 5.5.8.3",
  "classification": {
    "kanda": "5",
    "prasna": "5",
    "anuvaka": "8",
    "panchasat": "3"
  },
  "header": "TS 5.5.8.3",
  "panchasatInfo": " 36 ",
  "padaCount": 72,
  "samhita": "जाग॑तेन॒ छन्द॑सा सवि॒त्रा दे॒वत॑या॒ऽग्नेः पुच्छे॑ना॒ग्नेः पुच्छ॒मुप॑ दधा॒म्युदी᳚च्या त्वा दि॒शा सा॑दया॒म्यानु॑ष्टुभेन॒ छन्द॑सा मि॒त्रावरु॑णाभ्यां ए॒वत॑या॒ऽग्नेः प॒क्षेणा॒ग्नेः प॒क्षमुप॑ दधाम्यू॒र्द्ध्वया᳚ त्वा दि॒शा सा॑दयामि॒ पाङ्क्ते॑न॒ छन्द॑सा॒ बृह॒स्पति॑ना दे॒वत॑या॒ऽग्नेः पृ॒ष्ठेना॒ग्नेः पृ॒ष्ठमुप॑ दधामि॒ योऽवा अपा᳚त्मानम॒ग्निं चि॑नु॒तेऽपा᳚त्मा॒ऽमुष्मि॑न् ॅलो॒के भ॑वति॒ यः सात्मा॑नं चिनु॒ते ( ) सात्मा॒ऽमुष्मि॑न् ॅलो॒के भ॑वत्यात्मेष्ट॒का उप॑ दधात्ये॒ष वा अ॒ग्नेरा॒त्मा सात्मा॑नमे॒वाग्निं चि॑नुते॒ सात्मा॒ऽमुष्मि॑न् ॅलो॒के भ॑वति॒ य ए॒वं ॅवेद॑ ॥",
  "pada": "जाग॑तेन । छन्द॑सा । स॒वि॒त्रा । दे॒वत॑या । अ॒ग्नेः । पुच्छे॑न । अ॒ग्नेः । पुच्छ᳚म् । उपेति॑ । द॒धा॒मि॒ । उदी᳚च्या । त्वा॒ । दि॒शा । सा॒द॒या॒मि॒ । आनु॑ष्टुभे॒नेत्यानु॑ - स्तु॒भे॒न॒ । छन्द॑सा । मि॒त्रावरु॑णाभ्या॒मिति॑ मि॒त्रा-वरु॑णाभ्याम् । दे॒वत॑या । अ॒ग्नेः । प॒क्षेण॑ । अ॒ग्नेः । प॒क्षम् । उपेति॑ । द॒धा॒मि॒ । ऊ॒र्द्ध्वया᳚ । त्वा॒ । दि॒शा । सा॒द॒या॒मि॒ । पाङ्क्ते॑न । छन्द॑सा । बृह॒स्पति॑ना । दे॒वत॑या । अ॒ग्नेः । पृ॒ष्ठेन॑ । अ॒ग्नेः । पृ॒ष्ठम् । उपेति॑ । द॒धा॒मि॒ । यः । वै । अपा᳚त्मान॒मित्यप॑-आ॒त्मा॒न॒म् । अ॒ग्निम् । चि॒नु॒ते । अपा॒त्मेत्यप॑ - आ॒त्मा॒ । अ॒मुष्मिन्न्॑ । लो॒के । भ॒व॒ति॒ । यः । सात्मा॑न॒मिति॒ स - आ॒त्मा॒न॒म् । चि॒नु॒ते ( ) । सात्मेति॒ स-आ॒त्मा॒ । अ॒मुष्मिन्न्॑ । लो॒के । भ॒व॒ति॒ । आ॒त्मे॒ष्ट॒का इत्या᳚त्म-इ॒ष्ट॒काः । उपेति॑ । द॒धा॒ति॒ । ए॒षः । वै । अ॒ग्नेः । आ॒त्मा । सात्मा॑न॒मिति॒ स-आ॒त्मा॒न॒म् । ए॒व । अ॒ग्निम् । चि॒नु॒ते॒ । सात्मेति॒ स - आ॒त्मा॒ । अ॒मुष्मिन्न्॑ । लो॒के । भ॒व॒ति॒ । यः । ए॒वम् । वेद॑ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}