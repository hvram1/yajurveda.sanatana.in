{
  "id": "TS 5.5.5.4",
  "classification": {
    "kanda": "5",
    "prasna": "5",
    "anuvaka": "5",
    "panchasat": "4"
  },
  "header": "TS 5.5.5.4",
  "panchasatInfo": " 25",
  "padaCount": 53,
  "samhita": "लो॒केष्वधि॒ प्रजा॑यते प्रा॒णाय॑ व्या॒नाया॑पा॒नाय॑ वा॒चे त्वा॒ चक्षु॑षे त्वा॒ तया॑ दे॒वत॑याऽङ्गिर॒स्वद् ध्रु॒वा सी॑दा॒ग्निना॒ वै दे॒वाः सु॑व॒र्गं ॅलो॒कम॑जिगाꣳस॒न् तेन॒ पति॑तुं॒ नाश॑क्नुव॒न् त ए॒ताश्चत॑स्रः स्वयमातृ॒ण्णा अ॑पश्य॒न् ता दि॒क्षूपा॑दधत॒ तेन॑ स॒र्वत॑श्चक्षुषा सुव॒र्गं ॅलो॒कमा॑य॒न्॒ यच्चत॑स्रः स्वयमातृ॒ण्णा दि॒क्षू॑प॒दधा॑ति स॒र्वत॑श्चक्षुषै॒व तद॒ग्निना॒ यज॑मानः ( ) सुव॒र्गं ॅलो॒कमे॑ति ॥",
  "pada": "लो॒केषु॑ । अधि॑ । प्रेति॑ । जा॒य॒ते॒ । प्रा॒णायेति॑ प्र - अ॒नाय॑ । व्या॒नायेति॑ वि - अ॒नाय॑ । अ॒पा॒नायेत्य॑प - अ॒नाय॑ । वा॒चे । त्वा॒ । चक्षु॑षे । त्वा॒ । तया᳚ । दे॒वत॑या । अ॒ङ्गि॒र॒स्वत् । ध्रु॒वा । सी॒द॒ । अ॒ग्निना᳚ । वै । दे॒वाः । सु॒व॒र्गमिति॑ सुवः - गम् । लो॒कम् । अ॒जि॒गाꣳ॒॒स॒न्न् । तेन॑ । पति॑तुम् । न । अ॒श॒क्नु॒व॒न्न् । ते । ए॒ताः । चत॑स्रः । स्व॒य॒मा॒तृ॒ण्णा इति॑ स्वयं - आ॒तृ॒ण्णाः । अ॒प॒श्य॒न्न् । ताः । दि॒क्षु । उपेति॑ । अ॒द॒ध॒त॒ । तेन॑ । स॒र्वत॑श्चक्षु॒षेति॑ स॒र्वतः॑ - च॒क्षु॒षा॒ । सु॒व॒र्गमिति॑ सुवः - गम् । लो॒कम् । आ॒य॒न्न् । यत् । चत॑स्रः । स्व॒य॒मा॒तृ॒ण्णा इति॑ स्वयं - आ॒तृ॒ण्णाः । दि॒क्षु । उ॒प॒दधा॒तीत्यु॑प - दधा॑ति । स॒र्वत॑श्चक्षु॒षेति॑ स॒र्वतः॑ - च॒क्षु॒षा॒ । ए॒व । तत् । अ॒ग्निना᳚ । यज॑मानः ( ) । सु॒व॒र्गमिति॑ सुवः - गम् । लो॒कम् । ए॒ति॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}