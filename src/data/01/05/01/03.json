{
  "id": "TS 1.5.1.3",
  "classification": {
    "kanda": "1",
    "prasna": "5",
    "anuvaka": "1",
    "panchasat": "3"
  },
  "header": "TS 1.5.1.3",
  "panchasatInfo": " 3 ",
  "padaCount": 50,
  "samhita": "पू॒षाऽऽर्द्ध्नो॒त् तस्मा᳚त् पौ॒ष्णाः प॒शव॑ उच्यन्ते॒ तं त्वष्टाऽऽध॑त्त॒ तेन॒ त्वष्टा᳚ऽऽर्द्ध्नो॒त् तस्मा᳚त् त्वा॒ष्ट्राः प॒शव॑ उच्यन्ते॒ तं मनु॒राऽध॑त्त॒ तेन॒ मनु॑रा॒र्द्ध्नो॒त् तस्मा᳚न्मान॒व्यः॑ प्र॒जा उ॑च्यन्ते॒ तं धा॒ताऽऽ*ध॑त्त॒ तेन॑ धा॒ताऽऽ*र्द्ध्नो᳚थ् संॅवथ्स॒रो वै धा॒ता तस्मा᳚थ् संॅवथ्स॒रं प्र॒जाः प॒शवोऽनु॒ प्र जा॑यन्ते॒ य ए॒वं पु॑नरा॒धेय॒स्यर्द्धिं॒ ॅवेद॒- [ ]",
  "pada": "पू॒षा । आ॒र्द्ध्नो॒त् । तस्मा᳚त् । पौ॒ष्णाः । प॒शवः॑ । उ॒च्य॒न्ते॒ । तम् । त्वष्टा᳚ । एति॑ । अ॒ध॒त्त॒ । तेन॑ । त्वष्टा᳚ । आ॒र्द्ध्नो॒त् । तस्मा᳚त् । त्वा॒ष्ट्राः । प॒शवः॑ । उ॒च्य॒न्ते॒ । तम् । मनुः॑ । एति॑ । अ॒ध॒त्त॒ । तेन॑ । मनुः॑ । आ॒र्द्ध्नो॒त् । तस्मा᳚त् । मा॒न॒व्यः॑ । प्र॒जा इति॑ प्र - जाः । उ॒च्य॒न्ते॒ । तम् । धा॒ता । एति॑ । अ॒ध॒त्त॒ । तेन॑ । धा॒ता । आ॒र्द्ध्नो॒त् । सं॒ॅव॒थ्स॒र इति॑ सं - व॒थ्स॒रः । वै । धा॒ता । तस्मा᳚त् । सं॒ॅव॒थ्स॒रमिति॑ सं-व॒थ्स॒रम् । प्र॒जा इति॑ प्र-जाः । प॒शवः॑ । अनु॑ । प्रेति॑ । जा॒य॒न्ते॒ । यः । ए॒वम् । पु॒न॒रा॒धेय॒स्येति॑ पुनः - आ॒धेय॑स्य । ऋद्धि᳚म् । वेद॑ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nअध्वर्योः प्रकृतौ मन्त्राः प्रपाठकचतुष्टये । वर्णिताः पुनराधेयं पञ्चमाद्ये प्रवक्ष्यते ॥२॥\nआधानादूर्ध्यमेवैषा वक्तव्या पुनराहितिः । तथाऽप्यध्ययनस्यायं क्रमो वरवृतत्वतः ॥३॥\nसरस्वती स्वपुत्राय तद्बुद्धिस्थे क्रमे वरम् । ददौ तेन क्रमेणैव पठन्त्यन्येऽपि पाठकाः ॥४॥\nएकादशानुवाकाः स्युः पञ्चमेऽस्मिन्प्रपाठके । तत्राऽऽदौ पुनराधेयमनुवाकचतुष्टये ॥५॥\nततः षट्केऽग्न्युपस्थानं काम्ययाज्यास्तथाऽन्तिमे । विधीयतेऽनुवाकेऽस्मिन्नादिमे पुनराहितिः ॥६॥\n'उद्वास्य पुनरादधीते'ति विधास्यति । तत्र पुनराधेयस्याग्निदेवतां विधातुमग्निविषयमुपाख्यानमुदाहरन्प्रसङ्गाद्रजतस्य यज्ञे दक्षिणात्वं निषेधति -\nदेवासुरा इति । देवाश्चासुराश्च संयत्ता युद्धयुक्ताः । विजयं प्राप्नुवन्तो देवास्तदा तेभ्योऽसुरेभ्योऽपहृतं मणिमुक्तादिकं श्रेष्ठं वसु रक्षणायाग्नौ निक्षिप्तवन्तः । कथंचिदसुराणां विजये सत्येतद्धनमस्माकमापद्युपयुज्येतेति देवानामाशयः । तद्धनमग्निर्न्यकामयतेच्छां कृतवान् । तेन धनेन सहापाक्रामत्पलायनमकुरुत । देवाः पुण्यवशेनासुरान्विजित्य तद्धनमवरुरुत्समाना अवरोद्धुमिच्छावन्तोऽनु अग्नेः पश्चादायंस्तद्धनं बलात्कारेणाऽऽदातुमिच्छावन्तः । सोऽग्निररोदीद्रोदनं कृतवान् । प्रसङ्गाद्रुद्रशब्दस्य प्रवृत्तिनिमित्तं विधत्ते - यतो रोदनं कृतवांस्ततो रुद्रस्य रुद्रत्वम् । यदश्रु नेत्रात्सकाशाद्बिन्दुरशीयत भूमावपतत्तद्रजतं हिरण्यमभवद्रजतरूपं धनमभवत् । अत्र हिरण्यशब्दस्य धनसामान्यवाचित्वाद्रजतं हिरण्यमित्यविरुद्धम् । तस्याश्रुजत्वेन दक्षिणां प्रत्ययोग्यत्वात्तद्दाने संवत्सरादर्वागेतद्गृहे किंचिद्रोदननिमित्तं भवति तस्माद्बर्हिषि यज्ञे तन्न दद्यात् ।\nअग्निदेवतां पुनराधेये विदधाति - सोऽग्निरिति । आदावसाधारणेन भागेन युक्तो भवानि, पश्चादिदं वसु युष्मभ्यं दास्यामीत्यग्निनोक्ता देवस्तवैतत्पुनराधेयमिति भागं ददुः । तेन तुष्टोऽग्निरिदमब्रवीद्यो मद्देवत्यं हविः कृत्वाऽग्निं पुनरादध्यात्स खलु समृद्धिमानिति । तस्मात्समृद्ध्यर्थं पुनराधेयं हविरग्निदैवतं कुर्यादित्यर्थः ।\nतामेव समृद्धिमुदाहरणेन स्पष्टयति - तं पूषेति । पूषत्वष्टृमनुसंवत्सराभिमानिधातृभिः पश्वादिसमृद्धिर्लब्धा ।\nसमृद्धिवेदनं प्रशंसति - य एवमिति । पूषादिरूपस्याग्निवन्धुसमूहस्य वेदनं प्रशंसति -\nयोऽस्येति । पुनराधेयं विधत्ते - भागधेयमिति प्रथमाधानेनाऽऽहितोऽग्निरसाधारणभागवाञ्छयाऽधिकोपद्रवं चकार, तच्छान्तिरनेन भवति । तस्मादुद्वासनेष्ट्या पूर्वाग्निमुद्वास्य पुनरप्यग्निमादध्यात् । इष्टिमुद्वासनं च सूत्रकारो दर्शयति – ‘आग्नेयमष्टाकपालं निर्वपेद्वैश्वानरं द्वादशकपालं वारुणं दशकपालमग्नयेऽप्सुमतेऽष्टाकपालं मैत्रं चरुमग्निमुद्वासयिष्यन्’ इति । ‘पौर्णमासीमिष्ट्वा ज्वलतोऽग्नीनुत्सृजति’ इति च ।\nकालं विधत्ते - पुनर्वस्वोरिति । पुनरावर्तते वामं वस्वनयोरिति पुनर्वसू । ततो नक्षत्रात्मिका देवता स्वकीया ।\nपुनराधेयस्य प्रथमाधानविकृतित्वात्काष्ठैराधानप्राप्तावपोद्य दर्भान्विधत्ते - दर्भैरिति । अत्रापि काष्ठैराधाने गतसारत्वं स्यात् । अत एव सूत्रकार आह - ‘आयतनेषु पुराणान्दर्भान्सस्तीर्य भूमिर्भूम्नेति सर्पराज्ञीभिर्गार्हपत्यमादधाति’ इति ।\nदर्भविधिमनूद्य प्रशंसति - दर्भैरिति । इन्द्रो वृत्रमहन्नित्यादौ दार्शिकब्राह्मणे च दर्भाणामप्कार्यत्वाभिधानादब्रूपत्वमोषधिरूपत्वं च विस्पष्टम् ।\nअस्मिन्पुनराहितेऽग्नौ कर्तव्याया इष्टेरग्निर्देवता पूर्वं विहिता । अथ द्रव्यं विधत्ते - पञ्चकपाल इति । बह्वृचब्राह्मणे द्वादश मासाः पञ्च चर्तवो हेमन्तशिशिरयोः समासेनेत्याम्नानानादृतूनां पञ्चसंख्या ॥\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे पञ्चमप्रपाठके प्रथमोऽनुवाकः ॥१॥\n",
  "bhattaBhashya": "\n\nअथ अतः परं पुनराधेयब्राह्मणं समन्त्रकं चत्वारोऽनुवाकाः । तत्र केवलाग्नेयतामस्य प्रतिपादयिष्यन्तदर्थमर्थवादान् प्रस्तौति - देवासुरा इत्यादि ॥ 'कृत्तिकास्वग्निमा दधीत' इत्याद्याधानकाण्डं भविष्यति; तदेतस्मादनुवाकादधस्तान्निवेशयितव्यमिति वक्ष्यते । कर्मक्रमानुरोधादित्थमिदं ज्ञातव्यम्; यथाम्नातमेव त्वध्येतव्यमिति । तत्र 'कर्मचोदना ब्राह्मणानि' । ब्राह्मणं नाम कर्मणस्तन्मन्त्राणां च व्याख्यानग्रन्थः । 'ब्राह्मणशेषोर्थवादः' । 'निन्दा प्रशंसा परकृतिः पुराकल्पश्च' इति । ब्राह्मणं च द्विधा कर्मब्राह्मणं कल्पब्राह्मणं चेति । तत्र कर्मब्राह्मणं यत्केवलानि कर्माणि विधत्ते मन्त्रान्विनियुङ्क्ते, न प्रशंसति न निन्दति च, यथा - 'अनुमत्यै पुरोडाशम्' इत्यादि सांहितिकम् । अतोऽन्यानि कल्पब्राह्मणानि, यथेदमेव 'देवासुरास्संयत्ता आसन् ते देवा विजयमुपयन्तः' इत्यादि । आहुश्च -\nक्वचिद्विधिः प्रशंसा च केषु चिद्विधिरेव च ।\nकेषु चिद्विधिरेव स्यादेवं निन्दानिषेधयोः ॥ इति ॥\nतत्र परकृतयः मनुष्यकृतयः, यथा - 'विश्वरूपो वै त्वाष्ट्रः' इत्यादयः । पुराकल्पाः प्रजापत्यादिकृतयः, यथा - 'प्रजापतिः प्रजा असृजत' इत्यादयः । सर्वाण्येतानि कल्पब्राह्मणानि । अथ ब्राह्मणानुब्राह्मणानि यथा - 'अनुमत्यै पुरोडाशमष्टाकपार्लं निर्वपति । ये प्रत्यञ्चश्शम्याः' इत्यादीनि ॥\n\n1देवाश्चासुराश्च संयत्ताः सङ्ग्रामार्थमुद्युक्ताः आसन् अभवन् । यती प्रयत्ने, 'श्वीदितो निष्ठायाम्' इतीट्प्रतिषेधः, सम्यग्यत्ता इति कर्तरि निष्ठा, तेन प्रादिसमासे अव्ययपूर्वपदप्रकृतिस्वरत्वम् । क्वचित् ते देवा विजयमुपयन्तः असुरान्विजयमानाः तेभ्यः पराजयमानेभ्योसुरेभ्यो यद्वामं वसु वननीयं वरिष्ठं वसु धनं समासादितवन्तः तत् सर्वमग्नौ न्यदधत सम्यक् सम्भूय निभृतं निहितवन्तः । कथं मन्यमाना इत्याह - इदमु न इति । इदं तावदस्माकमेव भविष्यति यद्यपि पुनरस्मानसुरा जेष्यन्तीति मन्यमाना अयमस्माकमग्निरस्माकमास्त इति तत्र संन्यदधतेति । तद्देवैरात्मनि निहितं वस्वग्निर्न्यकामयत आत्मसात्कर्तुमैच्छत् । ततस्स कामयमानस्तेन वसुना सहापाक्रामत् देवसकाशात्पलायत । अथ देवा असुरान्विजित्य तद्वामं वस्ववरुरुत्समानाः आत्मसात्कर्तुमिच्छन्तः अग्निमन्वायन् अन्वगच्छन् । अनुगम्य च तद्वसु अस्याग्नेस्सकाशात् सहसा बलेन विनैवानुज्ञया आदित्सन्त आदातुमैच्छन् । ततःप्रभृत्यग्निं रुद्रमाचक्षते रोदनेन निमित्तेन । 'रोदेर्णिलुक्च' इति ण्यन्ताद्विधीयमानो रक्प्रत्ययो बाहुलकात्केवलादपि भवति । तस्य रुदतो यदश्रु नेत्रजलमशीयत न्यपतत् रजतं रूप्यं हिरण्यमभवत्, हितरमणीयं वा । यद्वा - रूप्यस्वर्णयोर्हिरण्यामिति वर्तते (भवति) । तदिदानीं रजतेन विशेष्यते - हिरण्यशब्दाभिधानं तु प्रशंसार्थम् । तस्माद्रजतमदक्षिण्यं अदक्षिणार्हं अश्रुजम् । हीति हेतौ । हिरण्यमप्यदक्षिणार्हमिति प्रतिपादनार्थं पुनरपि हिरण्यग्रहणम् । 'कडङ्करदक्षि- णाछ्व च' इति यत्प्रत्ययः, 'ययतोश्चातदर्थे' इत्युत्तरपदान्तोदात्तत्वम् । तस्मात्, बर्हिषि यज्ञे यो रजतं ददाति अस्य गृहे पुरा संवत्सरात् संवत्सरसमाप्तेः रुदन्ति रोदननिमित्तान्युत्पत्स्यन्ते । 'यावत्पुरानिपातयोर्लट्' । यद्वा - 'सप्तमीपञ्चम्यौ कारकमध्ये' इति पञ्चमी । तस्मात् बर्हिषि रजतं न दद्यादिति । इदं प्रास्सङ्गिकमुक्तम् ॥\n\n2अथ सः कृतरोदनोग्निः तद्वस्वप्रयच्छन्नेवाब्रवीत् । भागी भागवान् असानि भवानि मह्यं भागो युष्माभिर्देयः, अथ तथाकृते इदं मयि निहितं वसु वः युष्माकमेव भविष्यति अहं दास्यामीति । तच्छ्रुश्रुवांसो देवा अब्रुवन् पुनराधेयं ते तवैव केवलमस्ति नान्यः कश्चिदत्र भागीति । पुनः आधानानन्तरमग्निराधीयते तस्मिन्निति पुनराधेयं कर्म अग्न्याधेयस्यैव उत्तराततिः ऋद्धिकामिभिः कर्तव्या । अधिकरणे कृत्यः । अथाग्निरब्रवीत् ऋध्नवत् ऋध्नुयात् खलु सः । कः इत्थं यो मद्देवत्यं मदेकदेवत्यमग्निमादधातै आदधीतेति द्वितीयामग्न्याधेयततिं करोतीत्यर्थः । एवमाधातुरभ्युदयमाशास्ते [सै] इति । ऋध्नोतेर्लेटि 'लेटोडाटौ इत्यडागमः । 'देवतान्तात्तादर्थ्ये यत्' । दधातेर्लेटि 'वैतोन्यत्र' इत्यैकारः । तच्च तथा देवैः प्रतिश्रुतमिति गम्यते । तस्मात् पुनराधेयं कर्तव्यमिति विधिश्चानुमीयते । अनन्तरं च ऋद्धिकामाः पूषादयः तादृशेन पुनराधेयेन ऋद्धिं प्राप्ता इति दर्शयति - पूषेत्यादि । गतम् । पूष्णः स्वभूताः पौष्णाः पशवः । संवत्सरमिति । प्रजाः पशवश्च संवत्सरमनु प्रजायन्ते । लक्षणादिना अनोः कर्मप्रवचनीयत्वम् ॥\n\n3य एवमित्यादि ॥ गतम् । बन्धुतां बन्धुसमूहं पूषादीनाम् । 'ग्रामजनबन्धुसहायेभ्यस्तल्' ॥\n\n4भागधेयं वा इत्यादि ॥ गतम् । आत्मन एवासाधारणं भागमिच्छन् प्रजां पशूंश्च यजमानस्योपदोद्राव भृशमुपद्रुतान् करोति स्म । द्रवतेर्यङ्लुगन्ताच्छान्दसो लिट् । तस्मादुद्वास्याग्निं पुनरादधीत । भागधेयेनाभीप्सितेन एनमग्निं समर्थयति सुप्रीतं करोति । अथो आपि च शान्तिरेवैषास्य येनोपद्रवकारी न भवति उद्वासन्येष्ट्येष्ट्वाग्नीन् परोप्य षुनरग्न्यगारं यज्ञपात्राणि च संस्कृत्यान्यानि वा कृत्वा पुनरादधीताग्नीनग्न्याधेयकल्पेनेति ॥\n\n5पुनर्वस्वोरिति ॥ पुनरावर्तते वामं वस्वेतयोरिति पुनर्वसू देवतायाम् । ब्रह्मवर्चसी ब्राह्मणस्येयमेव ऋद्ध्यिरिति ॥\n\n6दर्भैरिति ॥ न प्रणयनीयेनेध्मेन । अयातयामत्वाय अपुनरुक्तत्वाय । किञ्च - दर्भैराधानमद्भ्यश्चौषधीभ्यश्चाग्नेरेवावरुद्ध्यै भवति ॥\n\n7पञ्चकपाल इत्यष्टाकपालस्य स्थाने ॥ पञ्चसु कपालेषु संस्कृत इति तद्धितार्थे द्विगुः, 'द्वियिगोः' इति लुक्, 'इगन्तकाल' इति पूर्वपदप्रकृतिस्वरत्वम् । पञ्च वा इति ॥ हेमन्तशिशिरयोरेकत्वाभिप्रायमिदम, 'हेमन्तशिशिरावृतूनाम्' इति सहनिर्देशात् ॥\n\nइति पञ्चमे प्रथमोनुवाकः ॥\n"
}