{
  "id": "TS 1.1.8.1",
  "classification": {
    "kanda": "1",
    "prasna": "1",
    "anuvaka": "8",
    "panchasat": "1"
  },
  "header": "TS 1.1.8.1 ",
  "panchasatInfo": " 12 ",
  "padaCount": 72,
  "samhita": "सं ॅव॑पामि॒ समापो॑ अ॒द्भिर॑ग्मत॒ समोष॑धयो॒ रसे॑न॒ सꣳ रे॒वती॒र् जग॑तीभि॒र् मधु॑मती॒र् मधु॑मतीभिः सृज्यद्ध्वम॒द्भ्यः परि॒ प्रजा॑ताः स्थ॒ सम॒द्भिः पृ॑च्यद्ध्वं॒ जन॑यत्यै त्वा॒ सं ॅयौ᳚म्य॒ग्नये᳚ त्वा॒ऽग्नीषोमा᳚भ्यां म॒खस्य॒ शिरो॑ऽसि घ॒र्मो॑ऽसि वि॒श्वायु॑रु॒रु प्र॑थस्वो॒रु ते॑ य॒ज्ञ्प॑तिः प्रथतां॒ त्वचं॑ गृह्णीष्वा॒न्तरि॑तꣳ॒॒ रक्षो॒ऽन्तरि॑ता॒ अरा॑तयोदे॒वस्त्वा॑ सवि॒ता ( ) श्र॑पयतु॒ वर्.षि॑ष्ठे॒ अधि॒ नाके॒ऽग्निस्ते॑ त॒नुवं॒ माऽति॑ धा॒गग्ने॑ ह॒व्यꣳ र॑क्षस्व॒ सं ब्रह्म॑णा पृच्यस्वैक॒ताय॒ स्वाहा᳚ द्वि॒ताय॒ स्वाहा᳚ त्रि॒ताय॒ स्वाहा᳚ ॥",
  "pada": "समिति॑ । व॒पा॒मि॒ । समिति॑ । आपः॑ । अ॒द्भिरित्य॑त् - भिः । अ॒ग्म॒त॒ । समिति॑ । ओष॑धयः । रसे॑न । समिति॑ । रे॒वतीः᳚ । जग॑तीभिः । मधु॑मती॒रिति॒ मधु॑ - म॒तीः॒ । मधु॑मतीभि॒रिति॒ मधु॑ - म॒ती॒भिः॒ । सृ॒ज्य॒द्ध्व॒म् । अ॒द्भ्य इत्य॑त् - भ्यः । परीति॑ । प्रजा॑ता॒ इति॒ प्र -जा॒ताः॒ । स्थ॒ । समिति॑ । अ॒द्भिरित्य॑त् - भिः । पृ॒च्य॒द्ध्व॒म् । जन॑यत्यै । त्वा॒ । समिति॑ । यौ॒मि॒ । अ॒ग्नये᳚ । त्वा॒ । अ॒ग्नीषोमा᳚भ्या॒मित्य॒ग्नी - सोमा᳚भ्याम् । म॒खस्य॑ । शिरः॑ । अ॒सि॒ । घ॒र्मः । अ॒सि॒ । वि॒श्वायु॒रुरिति॑ वि॒श्व- आ॒युः॒ । उ॒रु । प्र॒थ॒स्व॒ । उ॒रु । ते॒ । य॒ज्ञप॑ति॒रिति॑ य॒ज्ञ -प॒तिः॒ । प्र॒थ॒ता॒म् । त्वच᳚म् । गृ॒ह्णी॒ष्व॒ । अ॒न्तरि॑त॒मित्य॒न्तः -इ॒त॒म् । रक्षः॑ । अ॒न्तरि॑ता॒ इत्य॒न्तः - इ॒ताः॒ । अरा॑तयः । दे॒वः । त्वा॒ । स॒वि॒ता ( ) । श्र॒प॒य॒तु॒ । वर्.षि॑ष्ठे । अधीति॑ । नाके᳚ । अ॒ग्निः । ते॒ । त॒नुव᳚म् । मा । अतीति॑ । धा॒क् । अग्ने᳚ । ह॒व्यम् । र॒क्ष॒स्व॒ । समिति॑ । ब्रह्म॑णा । पृ॒च्य॒स्व॒ । ए॒क॒ताय॑ । स्वाहा᳚ । द्वि॒ताय॑ । स्वाहा᳚ । त्रि॒ताय॑ । स्वाहा᳚ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nसप्तमे कपालोपधानमुक्तं ततस्तप्तेषु कपालेषु लब्धावसरत्वादष्टमे पुरोडाशश्रपणमभिधीयते ।\n\nसमिति । संवपामीत्यस्याऽऽम्नातस्य मन्त्रस्य शेषं पूरयित्वा विनियोगः कल्पे दर्शितः - ‘अथोत्तरेण गार्हपत्यमुपविश्य वांचयमस्तिरःपवित्रं पात्र्यां कृष्णाजिनात्पिष्टानि संवपति देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामग्नये जुष्टꣳ संवापाम्यग्नीषोमाभ्याममुष्मा अमुष्मा इति” इति ।\n\n(TB - 3.2.8 - 1) अपेक्षितस्थाने प्रयोक्तव्य इत्येतमर्थं दर्शयितुमेव निर्वापपेषणयोर्देवस्य त्वेति मन्त्रो द्विराम्नातः । अत्रानाम्नातमप्यनेनैवाभिप्रायेण व्याचष्टे – “देवस्य त्वा सवितुः प्रसव इत्याह प्रसूत्यै । अश्विनोर्बाहुभ्यामित्याह । अश्विनौ हि देवानामध्वर्यू आस्ताम् । पूष्णो हस्ताभ्यामित्याह यत्यै । संवपामीत्याह । यथादेवतमेवैनानि संवपति ।” (तै.ब्रा. ३.२.८) इति । (#TB)\n\nसमाप इति । बौधायनः – “प्रणीताभ्यः स्रुवेणोपहत्य वेदेनोपयम्य पाणिं चान्तर्धायैवं मदन्तीभ्यस्ता उभयीरानीयमानाः प्रतिमन्त्रयते समापो अद्भिरग्मत समोषधयो रसेन स रेवतीर्जगतीभिर्मधुमतीर्मधुमतीभिः सृज्यध्वमिति” इति ।\n\nपूर्वं चमसे संगृहीता आपः प्रणीताः । तप्ता आपो मदन्त्यः । आपस्तम्बेन तु प्रणीतामात्रेऽयं मन्त्रो विनियुक्तः ‘स्रुवेण प्रणीताभ्य आदाय वेदनोपयम्य समापो अद्भिरग्मतेति पिष्टेष्वानयति’ इति । प्रणीता आपो मदन्तीभिरद्भिः संगच्छन्ताम् । पिष्टरूपा ओषधयो द्विविधोदकरसेन संगच्छन्ताम् । किंच हे आपो यूयं सर्वसस्याभिवृद्धिहेतुत्वात्तद्द्वारा धनवत्यः स्वभावतो माधुर्यवत्यश्च । ओषधयोऽपि जङ्गमरूपपश्वभिवृद्धिहेतुतया पशुरूपधनयुक्ताः स्वभावसिद्धस्वादुत्वेन माधुर्यवत्यश्च । ततः पिष्टरूपाभिस्ताभिरोषधीभिः संसृष्टा भवत ।\n(TB - 3.2.8 - 2) मन्त्रस्य पूर्वभागे जलौषधिसंगमस्य फलमाह — ‘समापो अद्भिरग्मत समोषधयो रसेनेत्याह । आपो वा ओषधीर्जिन्वन्ति । ओषधयोऽपो जिन्वन्ति । अन्या वा एतासामन्या जिन्वन्ति । तस्मादेवमाह ।” (तै.ब्रा. ३.२.८) इति । जिन्वन्ति प्रीणयन्ति । यद्यप्यचेतनानामपामोषधीनां च नास्ति प्रीतिस्तथापि पुरोडाशरूपेण देवप्रियहेतुत्वात्तदुपचारः । न हि केवलेन जलेन पिष्टेन वा पुरोडाशः संभवति किंत्वन्योन्यमेलनरूपेण प्रीणनेन । यस्मात्तासामपामोषधीनां च मध्येऽन्या आपोऽन्या ओषधीः प्रीणयन्ति । अन्याश्चौषधयोऽन्या अपः प्रीणयन्ति । तस्मान्मन्त्रः समोषधयो रसेनेत्येवं ब्रूते । उत्तरभागे माधुर्यसंपादनं फलमाह — “स रेवतीर्जगतीभिर्मधुमतीर्मधुमतीभिः सृज्यध्वमित्याह । आपो वे रेवतीः । पशवो जगतीः । ओषधयो मधुमतीः । आप ओषधीः पशून् । तानेवास्मा एकधा सꣳसृज्य । मधुमतः करोति । (तै.ब्रा. ३.२.८) इति । (#TB)\n\nअद्भ्य इति । बौधायनः — ‘अथानुपरिप्लावयत्यद्भ्यः परि प्रजाताः स्थ समद्भिः पृच्यध्वमिति’ इति ।\nआपस्तम्बः- ‘अद्भ्यः परि प्रजाता इति तप्ताभिरनुपरिप्लाव्य’ इति ।\nपरिप्लावनं पिष्टस्य सर्वत आर्द्रीकरणम् । हे पिष्टरूपा ओषधयो यूयं पूर्वमद्भ्य उत्पन्नाः स्थ । ततोऽद्याप्यद्भिः संपृक्ता भवत ।\n(TB - 3.2.8 - 3) मन्त्रेण परिप्लावनं विधत्ते — ‘अद्भ्यः परि प्रजाताः स्थ समद्भिः पृच्यध्वमिति पर्याप्लावयति । यथा सुवृष्ट इमामनुविसृत्य । आप ओषधीर्महयन्ति । तादृगेव तत् ।’ (तै.ब्रा. ३.२.८) इति । यथा पर्जन्ये सुवृष्टे सत्यापो भूमिमनुप्रविश्यौषधीर्वर्धयन्ति तथाविधमिदं परिप्लावनं जलेन पिष्टे सर्वतः प्लाविते सति पुरोडाशनिष्पत्तेः ॥ (#TB)\n\nजनयत्या इति । कल्पः — ‘सं यौति जनयत्यै त्वा सं यौमीति’ इति ।\n\nहे परिप्लावित पिष्ट त्वां हस्ताङ्गुलिमर्दनेन सम्यङ्‌मिश्रीकरोमि । एतच्च यजमानस्य शुक्रशोणितमिश्रणेनैव प्रजोत्पत्तये संपद्यते । (TB - 3.2.8 - 4) एतदेव विशदयति — ‘जनयत्यै त्वा सं यौमीत्याह । प्रजा एवैतेन दाधार ।’ (तै.ब्रा. ३.२.८) इति । (#TB)\n\nअग्नय इति । कल्पः — संयुत्य व्यू (व्यू) ह्याभिमृशत्यग्नये त्वाऽग्नीषोमाभ्याममुष्या अमुष्मा इति यथादेवतम्’ इति ।\n\nत्वामहं स्पृशामीति शेषः । (TB - 3.2.8 - 5) असांकर्यं मन्त्रद्वयप्रयोजनमित्याह - ‘अग्नये त्वाऽग्नीषोमाभ्यामित्याह व्यावृत्त्यै ।’ (तै.ब्रा. ३.२.८) इति । (#TB)\n\nमखस्येति । कल्पः — ‘पिण्डं करोति मखस्य शिरोऽसीति’ इति ।\n\n(TB - 3.2.8 - 6) विशदीकृत्य व्याचष्टे — ‘मखस्य शिरोऽसीत्याह । यज्ञो वै मखः । तस्यैतच्छिरः । यत्पुरोडाशः । तस्मादेवमाह ।’ (तै.ब्रा. ३.२.८) इति । (#TB)\n\nघर्म इति । कल्पः - ‘घर्मोऽसि विश्वायुरित्याग्नेयं पुरोडाशमष्टासु कपालेष्वधिश्रयत्येवमुत्तरमुत्तरेषु’ इति ।\n\nहे पुरोडाश त्वं तप्तकपालावस्थानेन दीप्तो देवतायोग्यत्वेन कृत्स्नायुःपदश्चासि । (TB - 3.2.8 - 7) विश्वमायुर्यस्येति बहुव्रीहेरायुष्प्रदस्त्वमित्येवात्रार्थ इत्याह – ‘घर्मोऽसि विश्वायुरित्याह । विश्वमेवाऽऽयुर्यजमाने दधाति ।’ (तै.ब्रा. ३.२.८) इति । (#TB)\n\nउर्विति । कल्पः - ‘उरु प्रथस्वोरु ते यज्ञपतिः प्रथतामिति पुरोडाशं प्रथयन्सर्वाणि कपालान्यभिप्रथयत्यतुङ्गमनपूपाकृतिं कूर्मस्येव प्रतिकृतिमश्वशफमात्रं करोति’ इति ।\n\nहे पुरोडाश त्वं बहु यथा भवति तथा विस्तीर्णो भव । त्वदीयो यजमानोऽपि प्रजादिभिः प्रथितोऽस्तु । (TB - 3.2.8 - 8) यज्ञपतेर्विस्तारं दर्शयति — ‘उरु प्रथस्वोरु ते यज्ञपतिः प्रथतामित्याह । यजमानमेव प्रजया पशुभिः प्रथयति ।’ (तै.ब्रा. ३.२.८) इति । (#TB)\n\nत्वचमिति । कल्पः - ‘त्वचं गृह्णीष्वेत्यद्भिः श्लक्ष्णीकरोत्यनभिक्षारयन्’ इति ।\n\nहे पुरोडाश त्वमद्भिः श्लक्ष्णीभूतां त्वचं स्वीकुरु । (TB - 3.2.8 - 9) निम्नोन्नतभावपरिहारेण त्वक्सादृश्ये सति पुरोडाशः सदेहो भवतीत्याह — ‘त्वचं गृह्णीष्वेत्याह । सर्वमेवेन सतनुं करोति ।’ (तै.ब्रा. ३.२.८) इति । श्लक्ष्णीकरणं विधत्ते — ‘अथाप आनीय परिमार्ष्टि । मास एव तत्त्वचं दधाति । तस्मात्त्वचा मासं छन्नम् ।’ (तै.ब्रा. ३.२.८) इति । तत्तेन मार्जनेन पिष्टरूपे मांस एव श्लक्ष्णत्वरूपत्वचं स्थापयति । ततो लोके साऽपि तथा दृश्यते । (#TB)\n\nअन्तरितमिति । कल्पः — ‘अन्तरित रक्षोऽन्तरिता अरातय इति सर्वाणि हवीषि त्रिः पर्यग्नि कृत्वा’ इति ।\n\nदर्भैर्दीप्तैः पुरोडाशस्य परितो रक्षसां संशोधनं पर्यग्निकरणम् । अनेन पर्यग्निकरणेन राक्षसजातिर्व्यवहिता । शत्रवोऽपि व्यवहिताः । (TB - 3.2.8 - 10) तदेतद्विधत्ते — ‘घर्मो वा एषोऽशान्तः । अर्धमासेऽर्धमासे प्रवृज्यते । यत्पुरोडाशः । स ईश्वरो यजमान शुचा प्रदहः । पर्यग्नि करोति । पशुमेवैनमकः । शान्त्या अप्रदाहाय ।’ (तै.ब्रा. ३.२.८) इति । पुरोडाशो योऽस्ति स एष दीप्यमानोऽग्निर्भूत्वा कदाचिदपि न शाम्यति । प्रतिपक्षं तप्तकपालैः संतप्यमानत्वात् । स च तापेन यजमानं प्रदग्धुं समर्थः । तत्र पशुप्रचारेण पर्यग्निकरणेन पुरोडाशे पशौ कृते सति प्रदीप्ताग्निरूपपरित्यागेन शान्तो भूत्वा यजमानं न प्रदहति । आवृत्तिं विधत्ते – ‘त्रिः पर्यग्नि करोति । त्र्यावृद्धि यज्ञः । अथो रक्षसामपहत्यै ।’ (तै.ब्रा. ३.२.८) इति । मन्त्रं व्याचष्टे — ‘अन्तरित रक्षोऽन्तरिता अरातय इत्याह । रक्षसामन्तर्हित्यै ।’ (तै.ब्रा. ३.२.८) इति । (#TB)\n\nदेव इति । बौधायनः — ‘पुरोडाश श्रपयति देवस्त्वा सविता श्रपयतु वर्षिष्ठे अधि नाकेऽग्निस्ते तनुवं माऽति धागिति’ इति ।\n\nआपस्तम्बो मन्त्रभेदमाह – ‘देवस्त्वा सविता श्रपयत्वित्युल्मुकैः प्रतितपत्यग्निस्ते तनुवं माऽति धागिति दर्भैरभिज्वलयति’ इति ।\n\nहे पुरोडाश, प्रवृद्धे नाकनाम्न्यग्नौ त्वामधिश्रित्य सविता देवः पक्वं करोतु । अयमग्निस्तव शरीरस्य भस्मीभावरूपमतिदाहं मा करोतु । (TB - 3.2.8 - 11) सवितृपदस्य नाकपदस्य माऽतिधागित्यस्य चाभिप्रायमाह – पुरोडाशं वा अधिश्रित रक्षास्यजिघासन् । दिवि नाको नामाग्नी रक्षोहा । स एवास्माद्रक्षाꣳस्यपाहन् । देवस्त्वा सविता श्रपयत्वित्याह । सवितृप्रसूत एवैन श्रपयति । वर्षिष्ठे अधि नाक इत्याह । रक्षसामपहत्यै । अग्निस्ते तनुवं माऽति धागित्याहानतिदाहाय ।’ (तै.ब्रा. ३.२.८) इति । (#TB)\n\nअग्न इति । बौधायनः — ‘गार्हपत्यमभिमन्त्रयतेऽग्ने हव्य रक्षस्वेति’ इति ।\n\nआपस्तम्बस्तु पूर्वमन्त्रस्यैव शेषं मन्यते । (TB - 3.2.8 - 12) पूर्ववद्व्याचष्टे – ‘अग्ने हव्य रक्षस्वेत्याह गुप्त्यै ।’ (तै.ब्रा. ३.२.८) इति । आग्नीध्रं प्रति प्रैषमन्त्रमुत्पाद्य व्याचष्टे — ‘अविदहन्तः श्रपयतेति वाचं विसृजते । यज्ञमेव हवीष्यभिव्याहृत्य प्रतनुते । पुरोरुचमविदाहाय शृत्यै करोति ।’ (तै.ब्रा. ३.२.८) इति । संवपनकाले यो वाङ्नियमस्तमिदानीं परित्यजेत् । विशेषेण दाहो भस्मीभावस्तं परित्यज्य सम्यक्पाकं श्रपणं कुरुत । अत एवाऽऽम्नायते — ‘यो विदग्धः स नैर्ऋतो योऽशृतः स रौद्रो यः शृतः स सदेवस्तस्मादविदहता शृतं कृत्यः सदेवत्वाय’ इति । अविदहन्त इति बहुवचनं पूजार्थम् । अस्मिन्काले वाग्विमोके सति यज्ञमेवाभिलक्ष्य तत्रापि प्रधानभूतानि हवीष्यभिलक्ष्य वाचमुच्चार्य यज्ञं विस्तारितवान्भवति । किंच विशेषेण दाहनिवृत्तये सम्यक्पाकगुणसिद्धये चैनं प्रैषमुच्चारयन्हविःस्वीकारात्पुरैव देवेभ्यो रुचिं कृतवान्भवति । पुरोडाशाच्छादनं विधत्ते – मस्तिष्को वै पुरोडाशः । तं यन्नाभिवासयेत् । आविर्मस्तिष्कः स्यात् । अभिवासयति । तस्माद्गुहा मस्तिष्कः ।’ (तै.ब्रा. ३.२.८) इति । मस्तिष्कः शिरस्यवस्थितो मेदसः खण्डो गुहा गूढ आच्छादित इत्यर्थः । छादनयोग्यं द्रव्यं विधत्ते ‘भस्मनाऽभिवासयति । तस्मान्मासेनास्थि छन्नम् ।’ (तै.ब्रा. ३.२.८) इति । यस्मान्मेदःस्थानीयः पुरोडाशो मांसस्थानीयेन भस्मनाऽऽच्छादितस्तस्माल्लोकेऽप्यस्थिसंश्लिष्टं मेदो मांसेन च्छन्नं भवति । पुरोडाशस्योपरि भस्मनोऽध्यूहने साधनं विधत्ते – ‘वेदेनाभिवासयति । तस्मात्केशैः शिरश्छन्नम् ।’ (तै.ब्रा. ३.२.८) इति । दर्भमुष्टिनिर्मितो वेदिसंमार्जनहेतुर्वेदः तस्मिन्दर्भाणां केशैः साम्यम् । एतद्वेदनं प्रशंसति – ‘अखलतिभावुको भवति । य एवं वेद ।’ (तै.ब्रा. ३.२.८) इति । केशरहितशिरोयुक्तः खलतिस्तद्भवनशीलो न भवति । (#TB)\n\nसमिति । कल्पः – ‘सं ब्रह्मणा पृच्यस्वेति वेदेन पुरोडाशे साङ्गारं भस्माध्यूहति’ इति ।\n\nहे पुरोडाश मन्त्रेण संपृक्तो भव । (TB - 3.2.8 - 13) समन्त्रकत्वप्रकाशकं मन्त्रमन्वव्यतिरेकाकाभ्यां व्याचष्टे — ‘पशोर्वै प्रतिमा पुरोडाशः । स नायजुष्कमभिवास्यः । वृथेव स्यात् । ईश्वरा यजमानस्य पशवः प्रमेतोः । सं ब्रह्मणा पृच्यस्वेत्याह । प्राणा वै ब्रह्म । प्राणाः पशवः । प्राणैरेव पशून्त्संपृणक्ति । न प्रमायुका भवन्ति ।’ (तै.ब्रा. ३.२.८) इति । पर्यग्निकरणेन पुरोडाशस्य पशूकृतत्वात्पशोश्च मन्त्रसंस्कार्यत्वाद्यजुषा विनाऽभिवासनमनर्थकं स्यात् । न केवलं वैयर्थ्यं किंतु यजमानस्य पशवश्च मर्तुं समर्था भवन्ति । सोऽयं व्यतिरेकः । उक्तदोषपरिहाराय मन्त्रेण संपृच्यस्वेत्येवमयं मन्त्रो ब्रूते । तत्र संपर्कप्रतियोगी मन्त्रः पशून्मरणात्पालयतीति प्राणस्वरूपः । पशवश्च प्राणाधारत्वात्प्राणस्वरूपाः । अतो योग्यत्वात्संपर्के सति पशवो मरणशीला न भवन्ति । सोऽयमन्वयः । मन्त्रेण यथा संपर्कस्तथा भस्मनाऽपि संपर्को युक्त एवेत्याह — ‘यजमानो वै पुरोडाशः । प्रजा पशवः पुरीषम् । यदेवमभिवासयति । यजमानमेव प्रजया पशुभिः समर्धयति ।’ (तै.ब्रा. ३.२.८) इति । पुरीषं भस्म । (#TB)\n\nएकतायेति । कल्पः — ‘अत्रैतत्पात्रीसंक्षालनं गार्हपत्यादङ्गारेणाभितप्य हृत्वाऽन्तर्वेदि प्रतीचीनं तिसृषु लेखासु निनयत्येकताय स्वाहा द्विताय स्वाहा त्रिताय स्वाहेति’ इति ।\n\nतेभ्य इदं पात्रीप्रक्षालनोदकं हुतमस्तु । (TB - 3.2.8 - 14) एकतादीनामुत्पत्तिप्रकारमाह — ‘देवा वै हविर्भृत्वाऽब्रुवन् । कस्मिन्निदं म्रक्ष्यामह इति । सोऽग्निरब्रवीत् । मयि तनूः संनिदध्वम् । अहं वस्तं जनयिष्यामि । यस्मिन्म्रक्ष्यध्व इति । ते देवा अग्नौ तनूः संन्यदधत । तस्मादाहुः । अग्निः सर्वा देवता इति । सोऽङ्गारेणापः । अभ्यपातयत् । तत एकतोऽजायत । स द्वितीयमभ्यपातयत् । ततो द्वितोऽजायत । स तृतीयमभ्यपातयत् । ततस्त्रितोऽजायत । यदद्भ्योऽजायन्त । तदाप्यानामाप्यत्वम् । यदात्मभ्योऽजायन्त । तदात्म्यानामात्म्यत्वम् ।‘ (तै.ब्रा. ३.२.८) इति । देवाः पूर्वं व्रीह्यवघातादिना हविः संपाद्य बीजवधादिपापलेपः कस्मिन्पुरुषे मार्जनीय इति विचार्याग्निवचनेन स्ववीर्यमग्नौ स्थापितवन्तः । ततः सोऽग्निः सर्वदेववीर्यधारिणाऽङ्गारेणाब्देवताभिलक्ष्य तद्वीर्यमपातयत् । तस्मादुत्पन्नानामेकतादिनामकानां देवविशेषाणामापो मातरो देवा आत्मानः पितर इत्याप्यनामकत्वमात्म्यनामकत्वं च युक्तम् । स च लेपः परम्परया व्रीह्यव(ब्रह्म)घातिनि पुरुषे पर्यवसित इत्याह — ‘ते देवा आप्येष्वमृजत । आप्या अमृजत सूर्याभ्युदिते । सूर्याभ्युदितः सूर्याभिनिम्रुक्ते । सूर्याभिनिम्रुक्तः कुनखिनि । कुनखी श्यावदति । श्यावदन्नग्रदिधिषौ । अग्रदिधिषुः परिवित्ते । परिवित्तो वीरहणि । वीरहा ब्रह्महणि । तद्ब्रह्महणं नात्यच्यवत ।’ (तै.ब्रा. ३.२.८) इति । आप्या एकतादयः । उदयास्तमयकालयोः सुप्तौ पुरुषावभ्युदिताभिनिम्रुक्तौ । तथा चोक्तम् —\n\n“सुप्ते यस्मिन्नस्तमेति सुप्ते यस्मिन्नुदेति च । अंशुमानभिनिम्रुक्ताभ्युदितौ तौ यथाक्रमम्” (अमरकोशः - काण्ड २ ब्रह्मवर्ग ५) इति ।\n\nनखवक्रत्वं दन्तमालिन्यं चात्र रोगविशेषकृतम् । ज्येष्ठायामनूढायां कनिष्ठामूढ्वाऽवस्थितोऽग्रदिधिषुः । ऊढवति कनिष्ठे सति विवाहरहितो ज्येष्ठः परिवित्तः । वीरस्य क्षत्रियस्य हन्ता वीरहा । ब्राह्मणस्य हन्ता ब्रह्महा । एतेष्वाप्यानामेकतादीनां देवानां पापलेपमार्जनायैव सृष्टत्वात्तेषु तन्मार्जनमुचितम् । सूर्याभ्युदितादीनां ब्रह्महान्तानां पापप्रवणत्वान्निम्नगामिनो जलस्येव लेपस्यापि तेषु प्रवाहो युक्तः । ब्रह्महत्यायाः पापाधिक्यतारतम्यविश्रान्तिभूमित्वाल्लेपो ब्रह्महणं नातिक्रामति । प्रक्षालनोदकस्य लेखासु निनयनं विधत्ते — ‘अन्तर्वेदि निनयत्यवरुद्ध्यै ।’ (तै.ब्रा. ३.२.८) इति । एतेन निनयनेन कर्मफलप्रतिबन्धकपापलेपस्यापनीतत्वात्फलसंपादनाभेदं निनयनं संपद्यते । तस्य जलस्य वह्नितापं विधत्ते – ‘उल्मुकेनाभिगृह्णाति शृतत्वाय । शृतकामा इव हि देवाः ॥’ (तै.ब्रा. ३.२.८) इति । शृतं पक्वम् । यः शृतः स सदेव इति पूर्वमुदाहृतम् । (#TB)\n\nअव विनियोगसंग्रहः –\n\n“संवपामि हविर्वापः समा तत्र जलं क्षिपेत् । अद्भिः संप्लाव्य तप्ताभिर्जलं(न) संयौत्यशेषतः ॥१॥\nअग्नाग्नी निर्दिशेद्भागौ मखपिण्डं करोति हि । घर्मः कपाले निक्षिप्य प्रथयेदुरुमन्त्रतः ॥२॥\nत्वचं श्लक्ष्णीकरोत्यद्भिरन्तः पर्यग्नये कृतिः । श्रपयत्युल्मुकैर्देवो ह्यग्निस्ते ज्वाल्यते कुशैः ॥३॥\nसं वेदेन च साङ्गारभस्मनाऽऽच्छादयेद्धविः । एकान्तर्वेदि लेखासु क्षालनं निनयेत्त्रिभिः ॥\nअनुवाकेऽष्टमे सप्तदश मन्त्राः प्रकीर्तिताः ॥४॥” इति ।\n\nअत्राविदहन्तः श्रपयतेति कश्चिन्मन्त्र उक्तः । शृतकामा इव हि देवा इत्यर्थवादश्च । एतद्विषये ब्राह्मणान्तरवाक्यमपि यो विदग्ध इत्यादिकमुदाहृतम् ।\n\n(पू. मी. 3.4.7) तत्र किंचित्तृतीयाध्यायस्य चतुर्थपादे चिन्तितम् –\n\n“परुषि च्छिन्नमित्युक्त्या बर्हिषस्तु समूलताम् । घृतं दैवं मस्तु पित्र्यमित्युक्त्या नवनीतकम्॥\nयो विदग्धः स इत्युक्त्या पुरोडाशस्य पक्वताम् । स्तौति पूर्वोत्तरौ पक्षौ योजनीयौ निवीतवत्” इति । (जै. न्या. 3.4.12,13)\n\nचातुर्मास्येषु महापितृयज्ञे श्रूयते – “यत्परुषि दिनम् । तद्देवानाम् । यदन्तरा । तन्मनुष्याणाम् । यत्समूलम् । तत्पितृणाम् । समूलं बर्हिर्भवति व्यावृत्त्यै ।’ इति । परुः पर्व । दितं खण्डितम् । ज्योतिष्टोमे दीक्षाभ्यङ्गे श्रूयते — ‘घृतं देवानां मस्तु पितृणां निष्पक्वं मनुष्याणां तद्वा एतत्सर्वदेवत्यं यन्नवनीतं यन्नवनीतेनाभ्यङ्क्ते सर्वा एव देवताः प्रीणाति’ (तै.सं. ६. १.) इति । मस्तु दधिभवं मण्डम् । निष्पक्वं शिरसि प्रक्षेप्तुमीषद्विलीनं नवनीतं तक्रं वा । दर्शपूर्णमासयोः पुरोडाशश्रपणे श्रूयते – ‘यो विदग्धः स नैर्ऋतो योऽशृतः स रौद्रो यः शृतः स सदेवस्तस्मादविदहता शृतं कृत्यः सदेवत्वाय’ इति । विदग्धोऽतिपक्वः । अशृतोऽपक्वः । तत्र बर्हिषि समूलच्छेदनास्याभ्यङ्गे नवनीतस्य पुरोडाशे यथोचितपाकस्य च विधेयतया सर्वमवशिष्टं स्तावकम् । अत्र पूर्वोत्तरपक्षौ न प्रपञ्चितौ । अस्यैव पादस्य प्रथमाधिकरणे निवीतवाक्ये प्रोक्तयोरेवात्रापि योजनीयत्वात् । तस्यैवाधिकरणस्योदाहरणबाहुल्यमनेनैवाधिकरणेन प्रपञ्च्यते ।\n\nअथ व्याकरणम् —\n\nसंवपामीत्यादौ स्वरा गताः । आप इत्यत्र फिट्स्वरः । अद्भिरित्यत्र ‘ऊडिदंपदाद्यप्पुंरैद्युभ्यः’ (पा.सू. ६-१-१७१) ऊडादेशादिदंशब्दात्पद्दन्नित्याद्यादेशेभ्योऽप्शब्दात्पुंशब्दाद्रैशब्दाद्दिव्शब्दाच्चोत्तरमसर्वनामस्थानमुदात्तं भवति । यद्यपि ‘सावेकाचस्तृतीयादिः’ (पा.सू. ६-१-१६८) इति सूत्रेणैतत्सिद्धं तथाऽपि द्वितीयाबहुवचनार्थमस्य सूत्रस्य वक्तव्यत्वादनेन विशेषसूत्रेणोदात्तो विधेयः । रेवतीरित्यत्र रेशब्दाच्चोपसंख्यानमिति मतुबाद्युदात्तः । प्रजाता इत्यत्रान्तर्भावितण्यर्थात्कर्मणि निष्ठायां ‘गतिरनन्तरः’ (पा.सू. ६-२-४९) इति पूर्वपदप्रकृतिस्वरत्वम् । जनयत्या इत्यत्र क्तिन्प्रत्ययान्तत्वेन ‘ञ्नित्यादिर्नित्यम्’ (पा.सू. ६-१-१९७) इत्याद्युदात्तः । उरुशब्दस्य नियतनपुंसकत्वाभावात्फिट्स्वरः । यज्ञपतिरित्यत्र ‘पत्यावैश्वर्ये’ (पा.सू. ६-२-१८) इति पूर्वपदप्रकृतिस्वरत्वम् । अन्तरितमित्यत्रान्तःशब्दस्य गतित्वात् ‘गतिरनन्तरः’ (पा.सू. ६-४-४९) इति पूर्वपदप्रकृतिस्वरत्वम् । वर्षिष्ठ इत्यत्रेष्ठन्प्रत्ययस्य नित्त्वादाद्युदात्तः । एवं सर्वमुन्नेयम्॥\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तरीयसंहिताभाष्ये प्रथमकाण्डे प्रथमप्रपाठकेऽष्टमोऽनुवाकः॥ ८ ॥\n",
  "bhattaBhashya": "\n\n\n2प्रणीता मदन्तीरानीयमानाः प्रतिमन्त्रयते - समाप इति वस्वष्टवस्वादित्यपदया उपरिष्टाद्बृहत्या ॥ आपः प्रणीतालक्षणाः, अद्भिर्मदन्तीलक्षणाभिः, समग्मत सङ्गच्छन्ताम् । 'ऊडिदम्' (पा.सू. 6.1.171) इत्यादिना असर्वनामस्थानविभक्तेरुदात्तत्वम् । 'छन्दसि लुङ्लङ्लिटः' (पा.सू. 3.4.6) इति लङ्, 'समो गम्यृच्छिभ्याम्' (पा.सू. 1.3.29) इत्यात्मनेपदम्, 'बहुळं छन्दसि' (पा.सू. 2.4.73) इति शपो लुक्, 'आत्मनेपदेष्वनतः' (पा.सू. 7.1.5) इत्यदादेशः । यद्वा - तेनैव लुङ्, 'मन्त्रे घस' (पा.सू. 2.4.80) इत्यादिना च्लेर्लुक्, 'गमहन' (पा.सू. 6.4.98) इत्युपधालोपः । किञ्च, ओषधयः पिष्टलक्षणाः रसेनानीयमानेन द्विप्रकारेण रसेन जलेन सङ्गच्छन्ताम् । ओषा धीयन्त आस्वित्योषधयः । दासीभारादित्वात् (पा.सू. 6.2.42) पूर्वपदप्रकृतिस्वरत्वम्, ओषशब्दो घञन्त आद्युदात्तः, 'कर्मण्यधिकरणे च' (पा.सू. 3.3.93)इति दधातेः किप्रत्ययः । एवं परोक्षवदभिधायेदानीं प्रत्यक्षवदुच्यते - रेवतीः रेवत्यः धनवत्यः सर्वधनकारणत्वात् । 'रयेर्मतौ बहुलम्' (पा.सू. 6.1.37 वा 6) इति सम्प्रसारणम्; 'वा छन्दसि' (पा.सू. 6.1.106) इति पूर्वसवर्णदीर्घत्वम्, ह्रस्वनुड्भ्यां मतुप्' (पा.सू. 6.1.176) इत्यत्र 'रेशब्दाच्चोपसङ्ख्यानम्' (पा.सू. 6.1.176 वा 1) इति मतुप उदात्तत्वं, वत्त्वं च । ईदृश्यो यूयं जगतीभिस्संसृज्यध्वं संसृष्टा भवत । कर्मणि लकारः । जगतीभिः जङ्गमस्वभावाभिः । 'वर्तमाने पृषद्बृहन्महज्जगच्छतृवत्' (उ.सू. 241) इति गमेरतिप्रत्ययः, मकारलोपः, द्विर्वचनं च निपात्यते, 'उगितश्च' (पा.सू. 4.1.6) इति ङीप्, 'अभ्यस्तानामादिः' (पा.सू. 6.1.189) इत्याद्युदात्तत्वम् । शतृवद्भावेन लसार्वधातुकत्वात् (पा.सू. 6.1.186) प्रत्ययस्यानुदात्तत्वम् । तथा मधुमतीः मधुमत्यः मधुरा यूयं मधुमतीभिस्संसृज्यध्वम् । एतदुक्तं भवति - हे आपः रेवत्यो मधुमत्यश्च यूयं जगतीभिर्मधुमतीभिश्च ओषधीभिस्संसृज्यध्वम्, इति । 'आपो वा ओषधीर्जिन्वन्ति' (तै.ब्रा. 3.2.8) इत्यादि, 'आपो वै रेवतीः' (तै.ब्रा. 3.2.8) इत्यादि च ब्राह्मणम् ॥\n\n3अपः परिप्लावयति - अद्भ्य इति गायत्र्यैकपदया यजुरन्तया ॥ हे ओषधयः यूयं अद्भ्यः परिप्रजाताः अद्भ्य एव सर्वास्सम्भूताः । यस्मादेवं स्थ, तस्मादाभिरद्भिस्सम्पृच्यध्वं सम्पृक्ता भवत । कर्मणि लकारः । अद्भिस्सम्पर्केण युष्माकमभिवृद्धिरिति । 'यथा सुवृष्टे' (तै.ब्रा. 3.2.8) इत्यादि ब्राह्मणम् । 'ऊडिदम्' (पा.सू. 6.1.171) इत्यादिना अद्भ्यो विभक्तेरुदात्तत्वम् । प्रकृष्टा जाताः प्रजाता इति प्रादिसमासः प्राचार्यवत् । गतित्वाभावात् अव्ययपूर्वपदप्रकृतिस्वरत्वम् (पा.सू. 6.2.2) । यद्वा अन्तर्भावितण्यर्थात् कर्मणि निष्ठायां 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ॥\n\n4आलोडयति - जनयत्या इति ॥ जनयत्यै प्रजानां जननाय त्वां संयौमि मिश्रीकरोमि । 'अमेरतिः' (उ.सू. 499) इति विधीयमानोऽतिप्रत्ययो बहुलवचनाज्जनेर्ण्यन्तादपि भवति । 'छन्दस्युभयथा' (पा.सू. 3.4.117) इति तस्य सार्वधातुकत्वात् णिलोपाभावः ॥\n\n5व्यूह्याभिमृशति - अग्नय इति ॥ अग्न्यर्थं त्वामभिमृशामीति शेषः ॥\n\n6अग्नीषोमाभ्यामित्यत्र त्वेत्यनुषज्यते । पूर्ववच्छेषः । अभिमर्शेन चान्यस्माद्व्यावृत्तिः क्रियते ॥\n\n7पिण्डं करोति - मखस्य शिरोसीति ॥ यज्ञो वै मखः (तै.ब्रा. 3.2.8), तस्य शिरः मुख्यमङ्गमसि, प्राधान्यात् ॥\n\n8अधिश्रयति - घर्म इति ॥ घर्मः प्रवर्ग्य आदित्यो वा, स एवासि, उष्णत्वात् । विश्वमायुर्येन क्रियत इति विश्वायुः, विश्वायुर्नामासि । । 'बहुव्रीहौ विश्वं संज्ञायां' (पा.सू. 6.2.106) इति पूर्वपदान्तोदात्तत्वम् ॥\n\n9प्रथयति - उर्विति ॥ उरु यथा भवति तथा प्रथस्व । यज्ञपतिः यजमानः अनेन तवोरुप्रथनेन उरु प्रथतां पश्वादिभिः । 'पत्यावैश्वर्ये' (पा.सू. 6.2.18) इति पूर्वपदप्रकृतिस्वरत्वम् ॥\n\n10श्लक्ष्णीकरोति - त्वचमिति ॥ त्वचं गृह्णीष्व त्वचा अतिश्लक्ष्णतनूर्भव । 'सर्वमेवैनꣳ सतनुम्' (तै.ब्रा. 3.2.8) इत्यादि ब्राह्मणम् ॥\n\n11पर्यग्नि करोति - अन्तरितमिति यजुरादिकयैकपदया गायत्र्या ॥ अन्तरितं तिरोहितमपनीतं । 'अन्तरपरिग्रहे' (पा.सू. 1.4.65) इति गतिसंज्ञिकत्वात् 'गतिरनन्तरः' इति पूर्वपदप्रकृतिस्वरत्वम् । व्याख्यातमन्यत् (तै.सं. 1.1.2) । 'घर्मो वा एषोऽशान्तः' (तै.ब्रा. 3.2.8) इत्यादि ब्राह्मणम् ॥\n\n12श्रपयति - देव इति ॥ देवस्सविता सर्वस्य प्रेरकः त्वां श्रपयतु पक्वं करोतु । किमर्थं? - वर्षिष्ठे वृद्धतमे नाके सुखरूपे स्वर्गे निमित्ते । 'निमित्तात्कर्म(सं)योगे' (पा.सू. 2.3.36 वा 6) इति सप्तमी । नाके स्वर्गार्थं त्वां श्रपयतु । सप्तम्यर्थमेवाधिशब्दो द्योतयति । 'अधिपरी अनर्थकौ' (पा.सू. 1.4.93) इति कर्मप्रवचनीयसंज्ञा । यद्वा - देवस्सविता त्वां श्रपयतु । कीदृशं? - वर्षिष्ठे अधिनाके, योयं दिवि नाको नामाग्निः वृद्धतमो रक्षसां हन्ता तस्मिन्नधि तेनेश्वरेण रक्ष्यमाणं त्वां श्रपयतु । 'अधिरीश्वरे' (पा.सू. 1.4.97) इति कर्मप्रवचनीयत्वम् । 'यस्मादधिकं यस्य चेश्वरवचनं तत्र सप्तमी' (पा.सू. 2.3.9) इति स्वामिविशेषे द्योत्ये स्वामिविशेषात्सप्तमी, यथा 'अधिब्रह्मदत्ते पञ्चालः' इति । 'पुरोडाशं वा अधिश्रितम्' (तै.ब्रा. 3.2.8) इत्यादि ब्राह्मणम् । किञ्च - अग्निस्ते तनुवं मातिधाक् कृशावस्थामतीत्य मा धाक्षीत् । दहेर्लुङि, च्लेस्सिचि, हलन्तलक्षणा वृद्धिः (पा.सू. 3.2.110, 3.1.44, 7.2.3), 'बहुळं छन्दसि' (पा.सू. 7.3.97) इतीडभावः, हल्ङ्यादिलोपसंयोगान्तलोपौ, घत्वचर्त्वभष्भावाः (पा.सू. 8.2.36, 8.4.55, 8.2.37) । 'तन्वादीनां छन्दसि बहुळम्' (पा.सू. 6.4.77 वा 1) इति तनोतेरुवङादेशः ॥\n\n13गार्हपत्यमभिमन्त्रयते - अग्न इति ॥ व्याख्यातम् (तै.सं. 1.1.4) ॥\n\n14भस्मनाभिवासयति - समिति ॥ ब्रह्मणा बृहता अनेन भस्मना संपृच्यस्व संपृक्तो भव हे पुरोडाश । पृचेः कर्मणि लकारः । 'मस्तिष्को वै पुरोडाशः' (तै.ब्रा. 3.2.8) इत्यादि ब्राह्मणम् । 'पशोर्वै प्रतिमा परोडाशः' (तै.ब्रा. 3.2.8) इति च ब्राह्मणम् ॥\n\n15पात्रनिर्णेजनीरपो निनयति - एकतायेति ॥ एकतादयस्संज्ञाशब्दाः 'तत एकतोजायत' (तै.ब्रा. 3.2.8) इत्यादिब्राह्मणे प्रसिद्धाः तद्वाच्याः पित्रादयः अग्निष्वात्तादयः । तेभ्य इमा आहुतयस्सन्त्विति स्वयमेव सरस्वत्याह; न त्वहं मनुष्य इति । एकतोभिपातादस्यास्ति जन्मेत्येकतः । अर्श आदेराकृतिगणत्वादच्प्रत्ययः (पा.सू. 5.2.127) । 'तद्धितश्चासर्वविभक्तिः' (पा.सू. 1.1.38) इत्यव्ययत्वात् 'अव्ययानां भमात्रे टिलोपः' (पा.सू. 4.2.104 वा 2), अस्तिसामानाधिकरण्याभावेपि 'बहुळं छन्दसि' (पा.सू. 5.2.122) इति मत्वर्थीयो दृश्यते । यथा 'सोन्तर्वानभवत्' (तै.ब्रा. 2.2.9) इति । एवं द्वितस्त्रितोपि द्रष्टव्यः । 'देवा वै हविर्भृत्वाऽब्रुवन्' (तै.ब्रा. 3.2.8) इति ब्राह्मणम् ॥\n\nइत्यष्टमोनुवाकः\n"
}