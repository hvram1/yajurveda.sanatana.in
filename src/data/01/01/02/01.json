{
  "id": "TS 1.1.2.1",
  "classification": {
    "kanda": "1",
    "prasna": "1",
    "anuvaka": "2",
    "panchasat": "1"
  },
  "header": "TS 1.1.2.1",
  "panchasatInfo": " 2 ",
  "padaCount": 50,
  "samhita": "य॒ज्ञ्स्य॑ घो॒षद॑सि॒ प्रत्यु॑ष्टꣳ॒॒ रक्षः॒ प्रत्यु॑ष्टा॒ अरा॑तयः॒ प्रेयम॑गाद्धि॒षणा॑ ब॒र्॒.हिरच्छ॒ मनु॑ना कृ॒ता स्व॒धया॒ वित॑ष्टा॒ त आ व॑हन्ति क॒वयः॑ पु॒रस्ता᳚द्- दे॒वेभ्यो॒ जुष्ट॑मि॒ह ब॒र्॒.हिरा॒सदे॑ दे॒वानां᳚ परिषू॒तम॑सि व॒र्॒.षवृ॑द्धमसि॒ देव॑बर्.हि॒र्मा त्वाऽ॒न्वङ् मा ति॒र्यक् पर्व॑ ते राद्ध्यासमाच्छे॒त्ता ते॒ मा रि॑षं॒ देव॑बर्.हिः श॒तव॑ल्.शं॒ ॅवि रो॑ह स॒हस्र॑वल्.शा॒ - [ ]",
  "pada": "य॒ज्ञस्य॑ । घो॒षत् । अ॒सि॒ । प्रत्यु॑ष्ट॒मिति॒ प्रति॑ - उ॒ष्ट॒म् । रक्षः॑ । प्रत्यु॑ष्टा॒ इति॒ प्रति॑ - उ॒ष्टाः॒ । अरा॑तयः । प्रेति॑ । इ॒यम् । अ॒गा॒त् । धि॒षणा᳚ । ब॒र्.॒हिः । अच्छ॑ । मनु॑ना । कृ॒ता । स्व॒धयेति॑ स्व-धया᳚ । वित॒ष्टेति॒ वि - त॒ष्टा॒ । ते । एति॑ । व॒ह॒न्ति॒ । क॒वयः॑ । पु॒रस्ता᳚त् । दे॒वेभ्यः॑ । जुष्ट᳚म् । इ॒ह । ब॒र्॒.हिः । आ॒सद॒ इत्या᳚ - सदे᳚ । दे॒वाना᳚म् । प॒रि॒षू॒तमिति॑ परि -सू॒तम् । अ॒सि॒ । व॒र्॒.षवृ॑द्ध॒मिति॑ व॒र्॒.ष -वृ॒द्ध॒म् । अ॒सि॒ । देव॑बर्.हि॒रिति॒ देव॑ - ब॒र्.॒हिः॒ । मा । त्वा॒ । अ॒न्वक् । मा । ति॒र्यक् । पर्व॑ । ते॒ । रा॒द्ध्या॒स॒म् । आ॒च्छे॒त्तेत्या᳚ - छे॒त्ता । ते॒ । मा । रि॒ष॒म् । देव॑बर्.हि॒रिति॒ देव॑ -ब॒र्.॒हिः॒ । श॒तव॑ल्.श॒मिति॑ श॒त - व॒ल्.श॒म् । वीति॑ । रो॒ह॒ । स॒हस्र॑वल्.शा॒ इति॑ स॒हस्र॑ -व॒ल्.शाः॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nयज्ञस्येति । अश्वपर्श्वभिमन्त्रणे प्रथममन्त्रं विनियुङ्क्ते बौधायनः - ‘आदायाभिमन्त्रयते यज्ञस्य घोषदसीति’ इति । आपस्तम्बस्तु ब्रूते — यज्ञस्य घोषदसीति गार्हपत्यमभिमन्त्र्य’ इति । घोषदिति धनस्य नाम । भो अश्वपर्शो त्वं यज्ञस्य साधनं द्रव्यमसि । भो गार्हपत्येति वा योजनीयम् । (TB 3.2.2 - 2) अत्र ब्राह्मणम् – ‘ यज्ञस्य घोषदसीत्याह । यजमान एव रयिं दधाति’ (तै.ब्रा. ३.२.२) इति । रयिं धनम् । (#TB) प्रत्युष्टमिति । बौधायनः - ‘गार्हपत्ये प्रतितपति प्रत्युष्ट रक्षः प्रत्युष्टा अरातय इति’ इति । आपस्तम्बस्तु ‘प्रत्युष्ट रक्षः प्रत्युष्टा अरातय इत्याहवनीये गार्हपत्ये वाऽसिदं प्रतितपति न पर्शुम्’ इति । अस्मिल्लँवनसाधने निगूढं रक्षसामथ वैरिणां च स्वरूपमत्यन्तं दग्धं भवतु । (TB 3.2.2 - 3) मन्त्रप्रयोजनमाह - ‘प्रत्युष्ट रक्षः प्रत्युष्टा अरातय इत्याह । रक्षसामपहत्यै’ (तै.ब्रा. ३.२.२) इति । (#TB)\nप्रेयमगादिति । बौधायनः — ‘आहवनीयमभिप्रैति प्रेयमगाद्धिषणा बर्हिरच्छ मनुना कृता स्वधया वितष्टा त आवहन्ति कवयः पुरस्ताद्देवेभ्यो जुष्टमिति’ इति । स एव मन्त्रशेषं पृथग्विनियुङ्क्ते — ‘इह बर्हिरासद इति वेदिं प्रत्यवेक्षते’ इति । आपस्तम्बस्तु कृत्स्नमन्त्रस्यैकमेव विनियोगमाह — ‘प्रेयमगादित्युक्त्वोर्वन्तरिक्षमन्विहीति प्राचीमुदीचीं वा दिशमभिप्रव्रज्य यतः कुतश्चिद्दर्भमयं बर्हिराहरति’ इति । इयमश्वपर्शुर्विद्यारूपत्वेनाभिज्ञानवती बर्हिराप्तुं गच्छति । कीदृशी सा । प्रजापतिरूपेण मनुना स्वचक्षुषो निर्मिता । अश्वभक्षितान्नलक्षणया स्वधया विशेषेण तीक्ष्णीकृता । यस्मात्ते पूर्वे कवयो विद्वांसोऽनुष्ठातारः पूर्वस्या दिशो बर्हिरानयन्ति तस्मादियं प्राग्गच्छति । हविर्भुग्भ्यः प्रियं बर्हिरिह वेद्यामासादयितव्यम् । (TB 3.2.2 - 4) अस्य मन्त्रस्य प्रथमभागे पदार्थं तात्पर्यं चाऽऽह — ‘प्रेयमगाद्धिषणा बर्हिरच्छेत्याह । विद्या वै धिषणा । विद्ययैवैनदच्छैति” [तै.ब्रा. ३.२.३] इति । द्वितीयभागस्यार्थे श्रुत्यन्तरप्रसिद्धिमनुमानप्रसिद्धिं चाऽऽह — “मनुना कृता स्वधया वितष्टेत्याह । मानवी हि पर्शुः स्वधाकृता ” [तै.ब्रा. ३.२.२] इति । अन्नेनास्थ्याद्युपचयोऽन्वयव्यतिरेकसिद्धः । तृतीयभागे पदार्थं पुरस्ताच्छब्दतात्पर्यं चाऽऽह - ‘त आवहन्ति कवयः पुरस्तादित्याह । शुश्रुवासो वै कवयः । यज्ञः पुरस्तात् । मुखत एव यज्ञमारभते’ (तै.ब्रा. ३.२.२) इति । होमाधारस्याऽऽहवनीयस्य पूर्वदिक्स्थत्वाद्यज्ञः पुरस्ताद्वर्तत इत्युच्यते । तच्छब्दपाठेन पुरस्तादेव यज्ञ आरब्धो भवति । अपि च तत्पाठे दिगन्तरप्रयुक्तं वैकल्यं नास्तीत्याह — ‘अथो यदेतदुक्त्वा यतः कुतश्चाऽऽहरति । तत्प्राच्या एव दिशो भवति’ (तै.ब्रा. ३.२.२) इति । चतुर्थभाग आसद इत्यस्य तात्पर्यमाह — ‘देवेभ्यो जुष्टमिह बर्हिरासद इत्याह । बर्हिषः समृद्ध्यै । कर्मणोऽनपराधाय’ [तै.ब्रा. ३.२.२] इति । आसादयितव्यमित्युक्ते यावद्वेद्यास्तरणस्य युक्तं पर्याप्तं तावतः सूचितत्वादेतत्पदोच्चारणं समृद्ध्यै संपद्यते । ततो न्यूनत्वलक्षणः कर्मणोऽपराधो न भविष्यति । (#TB) देवानामिति । बौधायनः — ‘दर्भस्तम्बं गृह्णीते यावन्तमलं प्रस्तरणाय मन्यते देवानां परिषूतमसीत्यथैनमूर्ध्वमुन्मार्ष्टि वर्षवृद्धमसीति’ इति ।\nआपस्तम्बस्तु द्वयोरेकमन्त्रत्वमभिप्रेत्यैकमेव विनियागेमाह — “देवानां परिषूतमसि वर्षवृद्धमसीति दर्भान्परिषौति” इति । भो दर्भजात त्वं देवानामर्थे परिगृहीतमसि न तु मया स्वगृहाच्छादनाद्यर्थमतो न मे लवनदोषोऽस्ति । वर्षेण पुनर्वृद्धिसंभवात्तवापि न हानिः । (TB 3.2.2 - 5) परिगृहीतस्य सर्वस्य देवार्थत्वं न त्वेकदेशस्येत्येवं मन्त्राभिप्रायं दर्शयति — ‘देवानां परिषूतमसीत्याह । यद्वा इदं किंच । तद्देवानां परिषूतम्’ [तै.ब्रा. ३.२.२] इति । अपि च यथा लोके कश्चिद्‌ भृत्यो राजनियोगाद्ग्रामेषु गत्वा बलाद्‌गृह्यमाणं दधिक्षीरादिद्रव्यं वसुमत्तमाय राज्ञे न तु मदर्थमिति प्रजानामग्रे प्रतिप्रोच्य निर्भयः सर्वथेदं हरिष्यामीति ब्रूते तद्वदिदमित्यमिप्रायान्तरमाह ‘अथो यथा वस्यसे प्रतिप्रोच्याऽऽहेदं करिष्यामीति । एवमेव तदध्वर्युर्देवेभ्यः प्रतिप्रोच्य बर्हिर्दाति । आत्मनोऽहिसायै’ (तै.ब्रा. ३.२.२) इति । स्तम्बस्य स्वीकार्यस्यैकत्वं कृत्स्नलवनं च विधत्ते — ‘यावतः स्तम्बान्परिदिशेत् । यत्तेषामुच्छिष्यात् । अति तद्यज्ञस्य रेचयेत् । एकस्तम्बं परिदिशेत् । त सर्वं दायात् । यज्ञस्यानतिरेकाय’ (तै.ब्रा.३. २.२) इति । यज्ञस्य संबन्धि यद्द्रव्यं तस्य यज्ञाद्बहिर्भावेऽतिरेकः स त्वयुक्तः । अकृष्टपच्यानां दर्भादीनां तटाकाद्युदकमनपेक्ष्य वर्षेण वृद्धिः प्रसिद्धेत्याह । वर्षवृद्धा वा ओषधयः’ (तै.ब्रा. ३.२.२) इति ॥ (#TB) देवबर्हिरिति । बौधायनः — ‘असिदेनोपयच्छति देवबर्हिर्मा त्वाऽन्वङ्मा तिर्यक्यर्व ते राध्यासमिति’ इति । विनियोगद्वयमाहाऽऽपस्तम्बः — ‘देवबर्हिर्मा त्वाऽन्वङ्मा तिर्यगिति संयच्छति पर्व ते राध्यासमित्यसिदमधिनिदधाति’ इति । हे देवबर्हिस्त्वाऽन्वगपि मा हिसिषं तिर्यगपि मा हिसिषं किंतु ते तव पर्व पुनः प्ररोहस्थानमविनष्टं यथा स्यात्तथा संपादयामि । हिंसाया अन्वक्त्वं दैर्घ्येण द्वैधीभावः । तिर्यक्त्वं ह्रस्वानां खण्डानां सादनम् । (TB 3.2.2 - 6) बर्हिषो देवसंबन्धस्तादर्थ्यरूप इत्यभिप्रायमाह — ‘देवबर्हिरित्याह । देवेभ्य एवैनत्करोति” (तै.ब्रा. ३.२.२) इति । निषेधो दोषपरिहारायेत्याह — ‘मा त्वाऽन्वङ्मा तिर्यगित्याहाहिसायै’ (तै.ब्रा. ३.२.२) इति । पुनःप्ररोहसमृद्ध्यर्थं पर्वसादनमित्याह — ‘पर्व ते साध्यासमित्याहर्द्ध्यै” (तै.ब्रा. ३.२.२) इति । (#TB) आच्छेत्तेति । बौधायनः — ‘आच्छिन्नत्ति आच्छेत्ता ते मा रिषमिति’ इति । तद्वदापस्तम्बोऽपि । इत ऊर्ध्वं यत्र द्वयोर्विशेषाभावस्तत्रान्यतरस्यैव विनियोग उदाहरिष्यते । हे देवबर्हिस्तवाहमाच्छेत्ताऽपि मन्त्रसामर्थ्यान्मा हिंसिषम् । (TB 3.2.2 - 7)अत्र मा रिषमित्येतं मन्त्रं पठतस्तदर्थाभिज्ञस्य च स्वकीयं किमपि न विनश्यतीत्याह — “आच्छेत्ता ते मा रिषमित्याह । नास्याऽऽत्मनो मीयते । य एवं वेद” (तै.ब्रा. ३.२.२) इति । (#TB) देवबर्हिः शतेति । कल्पसूत्रम् — ‘देवबर्हिः शतवल्शं विरोहेत्यालवानभिमृशति’ इति । लूनावशिष्टमूलान्यालवाः । शतवल्शमनन्तशाखम् । (TB 3.2.2 - 8) बर्हिषः पुत्रादिवदुपकारकत्वात्तत्प्ररोहार्थं यत्नः पुत्रोत्पत्त्यै भवतीति व्याचष्टे — ‘देवबर्हिः शतवल्शं विरोहेत्याह । प्रजा वै बर्हिः । प्रजानां प्रजननाय’ (तै.ब्रा. ३.२.२) इति । (#TB) सहस्रवल्शा इति । कल्पः — ‘सहस्रवल्शा वि वय रुहेमेत्यात्मानं प्रत्यभिमृशति’ इति । (TB 3.2.2 - 9) मन्त्रस्याऽऽशीःपरत्वं स्पष्टमित्याह — ‘सहस्रवल्शा वि वय रुहेमेत्याह । आशिषमेवैतामाशास्ते’ (तै.ब्रा. ३.२.२) इति । (#TB) पृथिव्या इति । कल्पः — ‘पृथिव्याः संपृचः पाहीत्यनधो निदधाति’ इति । भोस्तृणकाष्ठाद्याधार पृथिव्या संपर्कादिमं दर्भं रक्ष । (TB 3.2.2 - 10) द्रव्यान्तरस्योपरि स्थापने प्रयोजनमाह — ‘पृथिव्याः संपृचः पाहीत्याह प्रतिष्ठित्यै’ (तै.ब्रा. ३.२.२) इति । यदि लूनमिमं दर्भं पृथिव्यां निदध्यात्तदानीमुच्छिष्टादिस्पर्शेन त्याज्यत्वे सति दर्भोऽप्रतिष्ठितः स्यात् । पूर्वं प्रस्तराख्यस्य दर्भमुष्टेः समन्त्रकलवनं प्रपञ्चितम् । इदानीं मुष्ट्यन्तराणां मन्त्रमन्तरेणैव लवनं विधत्ते — ‘अयुङ्गायुङ्गान्मुष्टील्लुँनोति । मिथुनत्वाय प्रजात्यै’ (तै.ब्रा. ३.२.२) इति । अयुङ्गत्वं युग्मरूपसमसंख्याराहित्यम् । अत्र विषमसंख्यापक्षाणां बहुविधत्वादशेषार्थसंग्रहार्था वीप्सा, तान्पक्षान्दर्शयति बौधायनः — ‘तूष्णीमत ऊर्ध्वमयुजो मुष्टील्लुँनाति त्रीन्वा पञ्च वा सप्त वा नवैकादश वा’ इति । अमन्त्रकलवने ब्राह्मणान्तरमुदाजहाराऽऽपस्तम्बः — प्रस्तरमेव मन्त्रेण दाति तूष्णीमितरदिति वाजसनेयकम्’ इति । समन्त्रकामन्त्रकयोश्च लवनयोर्द्वित्वेन मिथुनत्वं तेन च लौकिकस्त्रीपुरुषरूपमिथुनस्मरणात् तद्द्वाराऽऽत्मप्रजोत्पत्तये लवनद्वयं संपद्यते । (#TB) सुसंभृतेति । अथ दर्भमयं शुल्वं भूमौ प्रसार्य तस्मिल्लूँना मुष्टयो निधातव्याः । तत्र पाठक्रमादर्थक्रमो बलीयानिति न्यायेन मन्त्रद्वयस्य व्यत्यासेन विनियोगः कल्पे दर्शितः — ‘अदित्यै रास्नाऽसीत्युदगग्रं वितत्य सुसंभृता त्वा संभरामीति तस्मिन्निधनानि संभृत्य’ इति । हे रज्जो त्वं भूमेः काञ्ची गुणस्थानीया रशनाऽसि । हे दर्भमुष्टिसमुदाय त्वां सुष्ठु संग्रहीतुं योग्यया रशनया संगृह्णामि । (TB 3.2.2 - 11) ब्राह्मणं तु पाठक्रमेणैव व्याचष्टे — “सुसंभृता त्वा संभरामीत्याह । ब्रह्मणेवैनत्संभरति । अदित्यै रास्नाऽऽसीत्याह । इयं वा अदितिः । अस्या एवैनद्रास्नां करोति’ (तै.ब्रा. ३.२.२) इति । दर्भमयत्वेन प्रशस्तत्वाद्रज्जोर्ब्रह्मत्वम् । एनद्दर्भजातम् । एनदेनां रशनाम् । (#TB) इन्द्राण्या इति । कल्पः — ‘इन्द्राण्ये संनहनमिति संनह्यति’ इति । शुल्बमूलाग्रयोर्मेखलारूपं बन्धनं संनहनम् । (TB 3.2.2 - 12) तस्येन्द्राणीप्रियत्वं विशदयति — ‘इन्द्राण्यै संनहनमित्याह । इन्द्राणी वा अग्रं देवताना समनह्यत । साऽऽर्घ्नोत् ऋद्ध्यै संनह्यति’ (तै.ब्रा. ३.२.२) इति । येयमिदानीमिन्द्राणीन्द्रपत्नी देवतानां मध्ये श्रेष्ठा वर्तते सा पूर्वस्मिञ्जन्मनि शतसंख्याकान्क्रतूननुतिष्ठाता यजमानेन तत्तत्क्रतौ योक्त्रेण बद्धाऽभूत्तद्‌बन्धनसामर्थ्यादिन्द्राणीत्वरूपां समृद्धिं प्राप्तवती । तस्मात्समृद्ध्यर्थमेवाध्वर्युर्दर्भैः संनह्येत् । किंच बर्हिषः प्रजारूपत्वादिदं संनहनं प्रजानामपरावापाय भवति । तस्माद‌ब्रह्मसृष्टावपि प्रजा धमनीभिर्व्याप्ता जायन्त इत्याह — ‘प्रजा वै बर्हिः । प्रजानामपरावापाय । तस्मात्स्नावसंतताः प्रजा जायन्ते’ (तै.ब्रा. ३.२.२) इति । (#TB) पूषा त इति । कल्पः — ‘पूषा ते ग्रन्थिं ग्रथ्नात्विति ग्रन्थिं करोति’ इति । हे संनद्धरज्जो तव ग्रन्थिं पोषको देवः करोतु । हे दर्भेति वा योज्यम् । (T.B 3.2.2 - 13) देवताविवक्षायां पूषशब्दस्यैव प्रयोगेऽभिप्रायमाह — ‘पूषा ते ग्रन्थिं ग्रथ्नात्वित्याह । पुष्टिमेव यजमाने दधाति’ (तै.ब्रा. ३.२.२) इति । (#TB) स ते मेति । कल्पः — ‘स ते माऽऽस्थादिति पुरस्तात्प्रत्यञ्चं ग्रन्थिमुपगूहति पश्चात्प्राञ्चं वा’ इति । हे दर्भ तव निर्बन्धकारी स रज्जुग्रन्थिश्चिरं मा तिष्ठतु । (TB 3.2.2 - 14) दर्भोपद्रवपरिहाररूपनिषेधफलमाह — ‘स ते माऽऽस्थादित्याहाहिसायै’ (तै.ब्रा. ३.२.२) इति । गूहनं विधत्ते — ‘पश्चात्प्राञ्चमुपगूहति । पश्चाद्वै प्राचीन रेतो धीयते । पश्चादेवास्मै प्राचीन रेतो दधाति’ (तै.ब्रा. ३.२.२) इति । तं ग्रन्थिशेषं रज्जोरग्रतो द्विगुणीकृत्य रज्जुवेष्टनस्थानात्पश्चादाकृष्य यथा प्रागग्रं भवति तथोपगूहेत् । पुरुषोऽपि पश्चादवस्थाय प्राचीन रेतः सिञ्चति । तस्मादीदृशं गूहनमपत्यार्थियजमानार्थं रेतःसिञ्चनरूपेण पर्यवस्यति । (#TB) इन्द्रस्येति । कल्पः — ‘इन्द्रस्य त्वा बाहुभ्यामुद्यच्छ इत्युद्यच्छते’ इति । (TB 3.2.2 - 15) इन्द्रशब्दप्रयोगेणेन्द्रदत्तस्य सामर्थ्यस्य सिद्धिं दर्शयति – ‘इन्द्रस्य त्वा बाहुभ्यामुद्यच्छ इत्याह । इन्द्रियमेव यजमाने दधाति’ (तै.ब्रा. ३.२.२) इति । (#TB)\nबृहस्पतेरिति । कल्पः — ‘बृहस्पतेर्मूर्ध्ना हरामीति शीर्षन्नधिनिधत्ते’ इति । (TB 3.2.2 - 16) प्राशस्त्याद्ब्रह्मत्वेन बृहस्पतिं स्तौति – ‘बृहस्पतेर्मूर्ध्ना हरामीत्याह । ब्रह्म वै देवानां बृहस्पतिः । ब्रह्मणैवैनद्धरति’ (तै.ब्रा. ३.२.२) इति । (#TB)\nउर्वन्तरिक्षमिति । कल्पः — ‘एत्युर्वन्तरिक्षमन्विहीति’ इति । एत्यागच्छेदित्यर्थः । हे दर्भ विस्तीर्णत्वादन्तरिक्षं गमनायानुकूलमतस्त्वं गच्छ । (TB 3.2.2 - 17) इहीत्यस्य शब्दस्य विवक्षां दर्शयति – ‘उर्वन्तरिक्षमन्विहीत्याह गत्यै’ (तै.ब्रा. ३.२.२) इति । (#TB)\nदेवंगममिति । कल्पः — ‘एत्योत्तरेण गार्हपत्यमनधः सादयति देवंगममसीति’ इति । (TB 3.2.2 - 18) असीत्यस्याभिप्रायमाह — ‘देवंगममसीत्याह । देवानेवैनद्गमयति’ (तै.ब्रा. ३.२.२) इति । पलाशशाखाया इव बर्हिषो भूमौ स्थापनं निषिध्योच्चप्रदेशस्थापनं विधत्ते — ‘अनधः सादयति । गर्भाणां धृत्या अप्रपादाय । तस्माद्गर्भाः प्रजानामप्रपादुकाः । उपरीव निदधाति । उपरीव हि सुवर्गो लोकः । सुवर्गस्य लोकस्य समष्ट्यै’ (तै.ब्रा. ३.२.२) इति । (#TB)\n\nअत्र विनियोगसंग्रहः —\nयज्ञस्येत्यग्निमामन्त्र्य प्रत्यु दात्रस्य तापनम् । प्रेयं जपति देवानां दर्भसीमाऽथ मुष्टितः ॥\nदेवेति दर्भान्संयम्य पर्व संस्थाप्य दात्रकम् । आच्छेच्छिन्द्याद्देव मूलं स्पृशेत्स्वं च सहेत्यतः ॥\nपृथिव्युपर्यवस्थाप्यादित्यै रज्जुं प्रसारयेत् । सुसंभृद्दर्भाः संभार्या इन्द्राण्या इति बन्धनम् ॥\nपूषा ग्रन्थिः स ते गूह इन्द्रोद्यम्य बृहस्पतेः । मूर्ध्न्याधायोर्वेत्य चोर्ध्वं स्थापयेद्देवमित्यतः ।\nअनुवाके द्वितीयेऽस्मिन्नुक्ता एकोनविंशतिः ॥\nअथ मीमांसा —\n(पू. मी. 5.1.4) तत्र पाठस्यानुक्रमे प्रामाण्यमित्ययमर्थः पञ्चमाध्यायस्य प्रथमपादे विचारितः — “प्रयाजेषु क्रमो नास्ति विद्यते वा न विद्यते ।\nश्रुत्यर्थाभावतो मैवं क्रमः पाठान्नियम्यते” इति । (जै. न्या. 5.1.9) यथा “अध्वर्युर्गृहपतिं दीक्षयित्वा ब्रह्माणं दीक्षयति । तत उद्गातारं ततो होतारम्” इत्यत्र क्त्वाश्रुत्या पञ्चमीश्रुत्या च क्रमः प्रतीयते । न तथा प्रयाजेषु श्रुतिरस्ति । ‘समिधो यजति’ तनूनपातं यजति’ इत्यत्र समिद्यागतनूनपाद्यागयोः क्रमवाचिनः शब्दस्यादर्शनात् । यथा वा ‘अग्निहोत्रं जुहोति’ ‘यवागूं पचति’ इत्यत्र यवाग्वा होमसाधनत्वेन पूर्वभावित्वमार्थिकं न तथा समिद्यागस्येतरयागसाधनत्वमस्ति । अतोऽर्थापत्तेरप्यभावान्नास्ति क्रम इति चेत् । मैवम् । वाक्यपाठेन प्रतीतस्य क्रमस्य बाधकाभावेनाभ्युपेयत्वात् । अनेनैव न्यायेन प्रथमद्वितीयाभ्यामनुवाकाभ्यामुक्तयोर्वत्सापाकरणबर्हिःसंपादनयोः क्रमो द्रष्टव्यः ।\n(पू. मी. 5.1.2) पाठादर्थक्रमो बलीयानित्येतदपि तत्रैव विचारितम् — “अग्निहोत्रं जुहोतीति यवागूं पचतीति च । क्रमः पाठादर्थतो वा पाठात्सर्वत्र दर्शनात् ॥ होमद्रव्यसमुत्पत्त्यै पूर्वं पाकोऽवगम्यते । यवाग्वेति श्रुता होमद्रव्यताऽतोऽर्थतः क्रमः ॥ (जै. न्या. 5.1.6,7) इति । ‘यवाग्वाऽग्निहोत्रं जुहोति’ इति होमद्रव्यत्वं श्रुतम् । अनेनैव न्यायेन ‘अदित्यै रास्नाऽसि’ इति मन्त्रेण रज्जुप्रसारणं पूर्वभावि ‘सुसंभृता त्वा संभरामि’ इति मन्त्रेण दर्भसंभरणं पश्चाद्भावीति द्रष्टव्यम् ।\n(पू. मी. 1.4.8) धिषणा बर्हिरच्छेत्यादौ बर्हिःशब्दार्थो विचारितः प्रथमाध्यायस्य चतुर्थपादे — “बर्हिराज्यपुरोडाशशब्दाः संस्कारवाचिनः । जात्यर्था वा शास्त्ररूढेस्ते स्युः संस्कारवाचिनः ॥ जातिं त्यक्त्वा न संस्कारे प्रयुक्ता लोकवेदयोः । विनाऽपि संस्कृतिं लोके दृष्टत्वाज्जातिवाचिनः” ॥ (जै. न्या. 1.4.22,23) इति । दर्शपूर्णमासयोः श्रूयते - ‘बर्हिर्लुनात्याज्यं विलापयति पुरोडाशं पर्यग्नि करोति’ इति । तत्र बर्हिराज्यदिशब्दानां शास्त्रे सर्वत्र संस्कृतेष्वेव तृणादिषु प्रयोगात्पील्वादिशब्देषु शास्त्रीयरूढिप्राबल्यस्योक्तत्वाद्यूपाहवनीयादिशब्दवत्संस्कारवाचिनो बर्हिरादिशब्दा इति चेत् । मैवम् । अन्वयव्यतिरेकाभ्यां जातिवाचित्वात् । यत्र यत्र बर्हिरादिशब्दप्रयोगस्तत्र तत्र जातिरित्यस्या व्याप्तेर्लोके वेदे च नास्ति व्यभिचारः । संस्कारव्याप्तेस्तु लौकिकप्रयोगे व्यभिचारो दृश्यते । क्वचिद्देशविशेषे लौकिकव्यवहारे जातिमात्रमुपजीव्य विना संस्कारं ते शब्दाः प्रयुज्यन्ते । बर्हिरादाय गावो गताः, गव्यमाज्यं, पुरोडाशेन मे माता प्रहेलकं ददातीति । तस्माज्जातिवाचिनः । विचारप्रयोजनं तु बर्हिषा यूपावटमवस्तृणातीत्यत्र विना संस्कारेणाऽऽस्तरणसिद्धिः ।\nअथ व्याकरणम् —\nयज्ञस्येत्यत्र फिट्स्वरशेषानुदात्तसुबनुदात्तस्वरिताः । घोषदित्यत्र फिट्स्वरानुदात्तसन्नतराः । असीत्यत्र निघातस्वरितप्रचयसन्नतराः । अथ विशेषमेव वदामः — प्रत्युष्टमित्यत्र ‘समासस्य’ (पा.सू. ६।१।२२३) इत्यन्तोदात्तत्वे प्राप्ते तदपवादेनाव्ययपूर्वपदप्रकृतिस्वरत्वं प्राप्तम् । तस्याप्यपवादः ‘गतिकारकोपपदात्कृत्’ (पा.सू. ६।२।१३९) तत्पुरुषसमासे गतेः कारकादुपपदाच्चोत्तरं कृत्प्रत्ययान्तं पदं प्रकृतिस्वरं भवतीत्युत्तरपदप्रकृतिस्वरत्वे प्राप्ते तस्याप्यपवादः ‘गतिरनन्तरः’ (पा.सू. ६।२।९) कर्मवाचिनि क्तान्त उत्तरपदे परतः प्रत्यासन्नः पूर्वभाविगतिसंज्ञकः शब्दः प्रकृतिस्वरो भवतीति । प्रतिशब्दस्योपसर्गाश्चाभिवर्जमित्याद्युदात्तः प्रकृतिस्वरः । रक्ष इत्यत्र नब्विषयस्येत्याद्युदात्तः । रातयो धनस्य दातारस्ताद्विपरीता अरातयो धनापहारिणः शत्रवः । ‘तत्पुरुषे तुल्यार्थतृतीयासप्तम्युपमानाव्ययद्वितीयाकृत्याः’ (पा.सू. ६।२।\n२) तत्पुरुषसमासे तुल्यार्थतृतीयान्तं सप्तम्यन्तमुपमानवाचकमव्ययं द्वितीयान्तं कृत्यप्रत्ययान्तं च यत्पूर्वपदं तत्प्रकृतिस्वरं भवतीति पूर्वपदस्य प्रकृतिस्वरत्वम् । तच्च समासस्वरस्यापवादः । नञश्च निपाता आद्युदात्ता इति आद्युदात्तः । धिषणेत्यत्र ‘पृषोदरादीनि यथोपदिष्टम्’ (पा.सू. ६।३।१०९) इति मध्योदात्तत्वम् । बर्हिःशब्दस्येसन्तत्वेन नपुंसकस्वराभावेन फिट्स्वर एव । अच्छेति निपातस्वरः मनुनाशब्दो ‘वृषादीनां च’ (पा.सू. ६।१।२०३) इत्याद्युदात्तः । वितष्टेति प्रत्युष्टवत् । पुरस्तादित्यत्र ‘आद्युदात्तश्च’ (पा.सू. ३।१।३) यः प्रत्ययः स आद्युदात्तो भवतीत्यस्तातिप्रत्ययस्याऽऽदिरुदात्तः । जुष्टशब्दस्य ‘नित्यं मन्त्रे’ (पा.सू. ६।१।२१०) इति मन्त्रविषये ‘जुष्टार्पिते च च्छन्दसि’ (पा.सू. ६।१।१०९) इति जुष्टार्पितशब्दौ नित्यमाद्युदात्तौ भवत इत्याद्युदात्तत्वम् । इहशब्दे हप्रत्यय उदात्तः । आसद इत्यत्र आसादयितव्यमित्यस्मिन्कृत्यप्रत्ययस्यार्थे विहितस्य केन्प्रत्ययस्य नित्त्वात्सद इत्येतत्पदमाद्युदात्तम् । ततः समासान्तोदात्तत्वं बाधित्वा तत्पुरुषे पूर्वपदप्रकृतिस्वरत्वे प्राप्ते तदपोद्य गतेरुत्तरस्य कृदन्तस्य प्रकृतिस्वरत्वम् । परिषूतमित्यत्र परिशब्दो निपातत्वादाद्युदात्तः । षूतशब्दः ‘षू प्रेरणे’ इत्यतो धातोरुत्पन्नः क्तप्रत्ययान्तः । ‘धातोः’ (पा.सू. ६।१।१६२) धातोरन्त उदात्तः । क्तप्रत्ययोऽपि ‘आद्युदात्तश्च’ (पा.सू. ३।१।३) इत्युदात्तः । सति शिष्टत्वादयमेव शिष्यते । ततः ‘समासस्य’ (पा.सू. ६।१।२२३) इत्यन्तोदात्तत्वे प्राप्ते तदपवादत्वेन तत्पुरुषे तुल्यार्थेति सूत्रेणाव्ययपूर्वपदप्रकृतिस्वरत्वं प्राप्तं तदपोद्य गतिकारकेति सूत्रेण कृदुत्तरपदप्रकृतिस्वरत्वे प्राप्ते तन्निवार्य ‘गतिरनन्तरः’ (पा.सू. ६।२।४९) इति पूर्वपदप्रकृतिस्वरत्वे प्राप्ते तदपवादः ‘परेरभितोभावि मण्डलम्’ (पा.सू. ६।२।१८२) परिशब्दादभितोभाव्यर्थवाचकं पदं मण्डलपदं चान्तोदात्तं स्यात् (इति) । परितोऽभितः सर्वतः सूतं स्वीकृतमिति हि तस्य पदस्यार्थ इति । वर्षवृद्धमित्यत्र कारकादुत्तरस्य कृदन्तस्य प्रकृतिस्वरत्वे प्राप्ते तदपवादः ‘तृतीया कर्मणि’ (पा.सू. ६।२।४८) कर्मवाचिनि क्तान्त उत्तरपदे तृतीयान्तं पूर्वपदं प्रकृतिस्वरं स्यात् (इति) । देवबर्हिरित्यत्र षष्ठाध्यायोक्तेन ‘आमन्त्रितस्य च’ (पा.सू. ६।१।१९८) इति सूत्रेणाऽऽद्युदात्तः । पूर्वानुवाकगतस्याघ्निया इत्यस्य पदात्परत्वेनाष्टमाध्यायोक्तेन ‘आमन्त्रितस्य च’ (पा.सू. ८।१।१९) इति सूत्रेण निघातः । इह तु वाक्यादित्वान्न पदात्परत्वम् । आच्छेत्तेति कृदुत्तरपदप्रकृतिस्वरः । ‘शतवल्श’ मित्यत्र ‘बहुव्रीहौ प्रकृत्या पूर्वपदम्’ [पा. ६।२।१] इति पूर्वपदप्रकृतिस्वरत्वम् । शतशब्दस्य फिट्स्वरः । सहस्रशब्दः पृषोदरादित्वान्मध्योदात्तः । पृथिवीशब्दे ङीषः प्रत्ययस्वरः । ‘उदात्तयणो हल्पूर्वात्’ (पा.सू. ६।१।१७४) उदात्तस्य स्थाने यो यण्हल्पूर्वस्तस्मादुत्तरस्य नदीसंज्ञकस्य प्रत्ययस्याजादिविभक्तेश्चोदात्तस्वरत्वं स्यात् । संपृच इत्यत्र क्विप्प्रत्ययान्तत्वेन कृदुत्तरपदप्रकृतिस्वरत्वम् । तद्वत्सुसंभृतेति शब्देऽपि । दितिः स्वण्डिता न दितिरदितिः । तत्पुरुषे तुल्यार्थेत्यव्ययपूर्वपदप्रकृतिस्वरः । रास्नाशब्दो वृषादिः । इन्द्राण्या इत्यत्रोदात्तयण इति विभक्तिरुदात्ता । संनहनमित्यत्र ‘लिति’ (पा.सू. ६।१।१९३) इत्संज्ञकलकारोपेते प्रत्यये परतः पूर्वमुदात्तं स्यात् । नह्यतिधातोरुपरि ल्युट्प्रत्ययस्थानादेशोऽपि लिद्भवति । ततः कृदुत्तरपदप्रकृतिस्वरत्वम् । इन्द्रशब्दो वृषादिः । बृहस्पतेरित्यत्र ‘उभे वनस्पत्यादिषु युगपत्’ (पा.सू. ६।२।१४०) वनस्पत्यादिषु समासेषु पूर्वोत्तरपदे युगपत्प्रकृतिस्वरे भवतः । बृहच्छब्दः पतिशब्दश्च वृषादिः । मूर्ध्नेत्यत्र ‘अनुदात्तस्य च यत्रोदात्तलोपः’ (पा.सू. ६।१।१६१) इति विभक्तिरुदात्ता । अन्तरिक्षशब्दः पृषोदरादिः । सर्वत्रागतिक आद्युदात्तो वृषादिः । अगतिकमध्योदात्तः पृषोदरादिरिति द्रष्टव्यम् । देवंगममित्यत्र प्रातिपदिकत्वात्समासत्वात्कृदुत्तरपदत्वाद्वाऽन्तोदात्तत्वम् ।\n\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे प्रथमप्रपाठके द्वितीयोऽनुवाकः ॥२॥\n",
  "bhattaBhashya": "\n\n\n2गार्हपत्ये प्रतितपति - प्रत्युष्टमिति ॥ केचित्तु - 'प्रत्युष्टा अरातयः' इति गायत्र्येकपदा यजुरादिकेत्याहुः । रक्षेरसुनि अर्थविपर्यासः । 'क्षर मूर्छने' इत्यस्य वर्णविपर्यासो वा । यदत्र छिद्रान्वेषि रक्षस्तदनेन प्रतितपनेन प्रत्युष्टं प्रतिमुखीकृत्य दग्धमस्तु । उष दाहे । 'आदितश्च' (पा.सू. 7.2.16) इति चकारादाश्वस्तादिवदिट्प्रतिषेधः । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् । किञ्च, अरातयोपि प्रत्युष्टास्सन्तु । रातयो धनस्य दातारस्सुहृदः । 'कृत्यल्युटो बहुळम्' (पा.सू. 3.3.113) इति बहुलवचनात्कर्तरि क्तिन् । अतोन्येऽरातयः । अव्ययपूर्वपदप्रकृतिस्वरत्वम् (पा.सू. 6.2.2) ॥\n\n3गार्हपत्यप्रदेशादाहवनीयं गच्छति - प्रेयमिति त्रिष्टुभा ॥ इयमश्वपर्शुः प्रागात् प्राचीं गच्छति । 'छन्दसि लुङ्लङ्लिटः' (पा.सू. 3.4.6) इति लुङ् । (किंविशिष्टा?) धिषणा धृष्टा लवने समर्था । 'धृषेर्धिष् च संज्ञायां' (उ.सू. 249) इति क्युप्रत्ययः । बर्हिरच्छ आप्तुं मनुना प्रजापतिना सर्वस्य कर्त्रा कृता । स्वधया अन्नेन मांसलक्षणेन करणेन मनुना कर्त्रा कृता । दधातेः 'आतोनुपसर्गे कः' (पा.सू. 3.2.3) । कृदुत्तरपदप्रकृतिस्वरत्वम् (पा.सू. 6.2.139) । वितष्टा विशेषेण तनूकृता अतिनिशिता । 'यस्य विभाषा' (पा.सू. 7.2.15) इतीट्प्रतिषेधः । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् । कस्मात्पुनरियं प्राचीं गच्छतीत्याह - त इति ॥ ते खलु कवयो मेधाविनः यज्ञकर्मविदः पुरस्तात्पूर्वस्या दिशः बर्हिरावहन्ति । पञ्चम्यन्तादस्तातिः (पा.सू. 5.3.27) । देवेभ्यः 'षष्ठ्यर्थे चतुर्थी वक्तव्या' (पा.सू. 2.3.62 वा 1) । देवेभ्यो जुष्टं, एवं हि क्रियमाणे देवानां प्रियं भवतीति । 'नित्यं मन्त्रे' (पा.सू. 6.1.210) इति जुष्टशब्द आद्युदात्तः । वेदिं प्रत्यवेक्षमाणो मन्त्रशेषं ब्रवीति - इह अस्यां खलु वेद्यां, तत् लविष्यमाणं बर्हिः, आसदे आसादयितव्यम् । एवमिदमर्हति । सदेर्ण्यन्तात् 'कृत्यार्थे तवैकेन्' (पा.सू. 3.4.14) इति केन्प्रत्ययः । 'बहुळं संज्ञाछन्दसोः' (उ.सू. 190) इति णेर्लुक् । 'न लुमता' (पा.सू. 1.1.63) इति वृद्ध्यभावः । कृदुत्तरपदप्रकृतिस्वरेण ('ञ्नित्यादिः' (पा.सू. 6.1.197) इति) नित्त्वात् आद्युदात्तः ॥\n\n4प्रस्तरार्थान् दर्भान्प्रतिगृह्णाति - देवानामिति ॥ चतुर्थ्यर्थे षष्ठी (पा.सू. 2.3.62) । देवार्थं परिषूतं परिगृहीतमसि, नात्मार्थम् । अतो मामयं वृथैव हनिष्यतीति नोद्वेजितव्यम् । प्रवृद्धादेराकृतिगणत्वादुत्तरपदान्तोदात्तत्वम् (पा.सू. 6.2.147) । 'परेरभितोभावि मण्डलम्' (पा.सू. 6.2.182) इति वा । 'अथो यथा वस्यसे' (तै.ब्रा. 3.2.2) इत्यादि ब्राह्मणम् ।।\n\n5दर्भस्तम्बमुन्मार्ष्टि - वर्षवृद्धमसीति ॥ वर्षेण वर्धितमसि । पूर्ववण्णिलुक् (उ.सू. 190) । 'तृतीया कर्मणि' (पा.सू. 6.2.48) इति पूर्वपदप्रकृतिस्वरत्वम् । वर्षशब्द उञ्छादित्वादन्तोदात्तः (पा.सू. 6.1.160) ॥\n\n6असिदादिना बर्हिस्संश्लेषयति - देवबर्हिरिति ॥ देवानां बर्हिः तल्पभूतम् । षाष्ठिकं 'आमन्त्रितस्य' (पा.सू. 6.1.198) इत्याद्युदात्तत्वम् । प्रत्ययलक्षणं तत्र नास्तीति चेत् सोः व्यत्ययेन 'हल्ङ्याभ्यः' (पा.सू. 6.1.68) इति लोपः करिष्यते । अन्वक् पर्वणोऽधस्तात् । तिर्यक् तिरश्चीनम् । यत्र क्वापि एवं त्वा माच्छिदम् । 'अहिंसायै' (तै.ब्रा. 3.2.2) इति ब्राह्मणदर्शनात्, 'आच्छेत्ता' इति वक्ष्यमाणत्वाच्च माशब्देन छेदनं निषिध्यते इति वेदितव्यम् । कस्मात्पुनरन्वक् छेदादि वर्ज्यत इत्याह - पर्वेत्यादि । ते तव खलु पर्व प्ररोहस्थानं राध्यासं पुनरपि प्ररोहार्थं अविनष्टं स्थापयमीतीयमाशीः ॥\n\n7आच्छिनत्ति - आच्छेत्तेति ॥ कृदुत्तरपदप्रकृतिस्वरत्वम् । मर्यादायामाकारः । मर्यादा च विधानम् । यस्मादहं विधानेन तव छेत्ता, न तु वृथा, तस्मादहं मा रिषं विनाशं मा गाम् । रिषेर्लुङि व्यत्ययेन च्लेरङादेशः । केचिदस्य पुषादित्वमिच्छन्ति, यथा 'तेन गच्छन्नरिष्यति' (मनु. 4.178) इति । तदा पुषादित्वादेवाङ् सिद्धः (पा.सू. 3.1.55) ॥\n\n8आच्छिन्नानभिमृशति - देवबर्हिरिति ॥ हे देवानां बर्हिः शतवल्शं अनेकप्ररोहणं यथा तथा विरोह । एकत्र पूर्वपदामन्त्रिताद्युदात्तत्वम् । अन्यत्र बहुव्रीहौ पूर्वपदप्रकृतिस्वरत्वम् (पा.सू. 6.2.1) ॥\n\n9आत्मानं प्रत्यभिमृशति - सहस्रवल्शा इति त्रिष्टुभैकपदया ॥ वयमपि सहस्रवल्शाः पुत्रपौत्राद्यनेकप्ररोहवन्तो विरुहेम विरूढा भूयास्म । 'लिङ्याशिष्यङ्' (पा.सू. 3.1.86) इत्यङ्प्रत्ययः । यासुडादि (पा.सू. 3.4.103) । 'छन्दस्युभयथा' (पा.सू. 3.4.117) इति सार्वधातुकत्वादिय् । यस्य लोपः (पा.सू. 6.1.66) ॥\n\n10प्रस्तरं निदधाति - पृथिव्या इति ॥ ङीष उदात्तत्वात् 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् । संपृचन्तीति संपृचः । 'क्विप्च' (पा.सू. 3.2.76) इति क्विप् । कृदुत्तरपदप्रकृतिस्वरत्वम् (पा.सू. 6.2.139) । नित्यसमासत्वाद्विभक्तिस्वराभावः । पृथिवीसम्पृक्तानस्मान्पाहि । दिविष्ठस्त्वम्, उपरि निधानात् ॥\n\n11(निधनानि) सम्भरति - सुसंभृतेति ॥ सुष्ठु सम्भ्रियतेऽनयेति सुसंभृत् । पूर्ववत्क्विप् । तादृश्या रज्ज्वा त्वा त्वां सम्भरामि इतरमुष्टिभिस्सह भरामि । भृञ् भरणे, भौवादिकः ॥\n\n12रास्नां करोति - अदित्या इति ॥ षष्ठ्यर्थे चतुर्थी (पा.सू. 2.3.62 वा 1) । कर्मणि क्तिन् । अखण्डनीया पृथिवी अदितिः । अव्ययपूर्वपदप्रकृतिस्वरत्वम् (पा.सू. 6.2.2) । रास्ना शुल्बं अदित्याः रास्ना त्वमसि, यामदितिरकरोदिति स्तुतिः । सामर्थ्याच्चायं मन्त्रस्सम्भरणमन्त्रात्पूर्वो द्रष्टव्यः ॥\n\n13सन्नह्यति - इन्द्राण्या इति ॥ सैव चतुर्थी । इन्द्रस्य पत्न्यास्सन्नहनं संयमनमसीति स्तुतिः । 'इन्द्राणी वा अग्रे देवतानां समनह्यत' (तै.ब्रा. 3.2.2) इति ब्राह्मणम् । 'प्रथमे उदात्तयणः' (पा.सू. 6.1.174) इति विभक्तेरुदात्तत्वम् । द्वितीये कृदुत्तरपदप्रकृतिस्वरेण 'लिति' (पा.सू. 6.1.193) प्रत्ययात्पूर्वमुदात्तत्वम् । सन्नहनं च शुल्बान्तयोस्संश्लेषणम्; ग्रन्थिकरणस्य विधास्यमानत्वात् ॥\n\n14ग्रन्थिं करोति - पूषेति ॥ पूषा आदित्यस्स ते तव ग्रन्थिं ग्रथ्नातु करोतु । सामान्यग्रन्थेः विशेषग्रन्थिः कर्म ॥\n\n15शुल्बान्तमुपगूहति - स ते इति ॥ सः ते तव ग्रन्थिः मा स्थात्, मा प्रदेशान्तरमातिष्ठतु यावद्विमोकं शिथिलो मा भूत् । 'गातिस्था' (पा.सू. 2.4.77) इति सिचो लुक् ॥\n\n16बर्हिरुद्यच्छते - इन्द्रस्येति ॥ इन्द्रस्य बाहुभ्यां त्वा त्वां उद्यच्छे उत्क्षिपामि नात्मीयाभ्यामिति स्तुतिः । 'समुदाङ्भ्यो यमोऽग्रन्थे' (पा.सू. 1.3.75) इत्यात्मनेपदम् ॥\n\n17शीर्षन्नधिनिधत्ते - बृहस्पतेरिति ॥ बृहस्पतेरेव मूर्ध्ना त्वां हरामि नात्मीयेनेति स्तुतिः । 'उभे वनस्पत्यादिषु युगपत्' (पा.सू. 6.2.140) इति युगपदुभयोः प्रकृतिस्वरत्वम् । बृहच्छब्दो वृत्तिविषये आद्युदात्त इष्यते, पतिशब्दश्च । प्रत्ययाद्युदात्तत्वेन मूर्धन्शब्दोन्तोदात्तः । उदात्तनिवृत्तिस्वरेण विभक्तेरुदात्तत्वम् ॥\n\n18प्रत्यागच्छति - उर्विति गायत्र्यैकपदया ॥ उरु विस्तीर्णमन्तरिक्षं अन्विहि अनुगच्छ । महान् पन्थाः, सुखेन गच्छेति भावः ॥\n\n19उपरि सादयति - देवंगममसीति ॥ देवान् गच्छतीति देवंगमम् । 'गमश्च' (पा.सू. 3.2.47) इति खच् । श्वो देवगामि असि भवितासि । वर्तमानसामीप्ये (पा.सू. 3.3.131) लट् । तत्र हविषो धारणाद्बर्हिषो देवंगमत्वं भविता; प्रस्तरस्य त्वग्नौ प्रहरिष्यमाणत्वात् । 'दिवं गच्छ' (तै.सं. 1.4.43) इति च मन्त्रलिङ्गम् । 'अनधस्सादयति' (तै.ब्रा. 3.2.2) इति ब्राह्मणम् ॥\n\nइति द्वितीयोनुवाकः\n"
}