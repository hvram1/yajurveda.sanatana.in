{
  "id": "TS 1.1.11.1",
  "classification": {
    "kanda": "1",
    "prasna": "1",
    "anuvaka": "11",
    "panchasat": "1"
  },
  "header": "TS 1.1.11.1 ",
  "panchasatInfo": " 19",
  "padaCount": 50,
  "samhita": "कृष्णो᳚ऽस्याखरे॒ष्ठो᳚ऽग्नये᳚ त्वा॒ स्वाहा॒ वेदि॑रसि ब॒र्॒.हिषे᳚ त्वा॒ स्वाहा ॑ब॒र्॒.हिर॑सि स्रु॒ग्भ्यस्त्वा॒ स्वाहा॑ दि॒वे त्वा॒ऽन्तरि॑क्षाय त्वा पृथि॒व्यै त्वा᳚ स्व॒धा पि॒तृभ्य॒ ऊर्ग्भ॑व बर्.हि॒षद्भ्य॑  ऊ॒र्जा पृ॑थि॒वीं ग॑च्छत॒ विष्णोः॒ स्तूपो॒ऽस्यूर्णा᳚म्रदसं त्वा स्तृणामि स्वास॒स्थं दे॒वेभ्यो॑ गन्ध॒र्वो॑ऽसि वि॒श्वाव॑सु॒र् विश्व॑स्मा॒दीष॑तो॒ यज॑मानस्य परि॒धिरि॒ड ई॑डि॒त इन्द्र॑स्य बा॒हुर॑सि॒ -[ ] ",
  "pada": "कृष्णः॑ । अ॒सि॒ । आ॒ख॒रे॒ष्ठ इत्या॑खरे - स्थः । अ॒ग्नये᳚ । त्वा॒ । स्वाहा᳚ । वेदिः॑ । अ॒सि॒ । ब॒र्.॒हिषे᳚ । त्वा॒ । स्वाहा᳚ । ब॒र्॒.हिः । अ॒सि॒ । स्रु॒ग्भ्य इति॑ स्रुक् -भ्यः । त्वा॒ । स्वाहा᳚ । दि॒वे । त्वा॒ । अ॒न्तरि॑क्षाय । त्वा॒ । पृ॒थि॒व्यै । त्वा॒ । स्व॒धेति॑ स्व-धा । पि॒तृभ्य॒ इति॑ पि॒तृ -भ्यः॒ । ऊर्क् । भ॒व॒ । ब॒र्॒.हि॒षद्भ्य॒ इति॑ बर्.हि॒षत् - भ्यः॒ । ऊ॒र्जा । पृ॒थि॒वीम् । ग॒च्छ॒त॒ । विष्णोः᳚ । स्तूपः॑ । अ॒सि॒ । ऊर्णा᳚म्रदस॒मित्यूर्णा᳚ - म्र॒द॒स॒म् । त्वा॒ । स्तृ॒णा॒मि॒ । स्वा॒स॒स्थमिति॑ सु -आ॒स॒स्थम् । दे॒वेभ्यः॑ । ग॒न्ध॒र्वः । अ॒सि॒ । वि॒श्वाव॑सु॒रिति॑ वि॒श्व - व॒सुः॒ । विश्व॑स्मात् । ईष॑तः । यज॑मानस्य । प॒रि॒धिरिति॑ परि - धिः । इ॒डः । ई॒डि॒तः । इन्द्र॑स्य । बा॒हुः । अ॒सि॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nकृष्ण इति । कल्पः — “अथेध्मं विस्रस्य प्रोक्षति कृष्णोऽस्याखरेष्ठोऽग्नये त्वा स्वाहेति” इति ।\nहे इध्म त्वं वह्निप्रियतमत्वात्तदभेदोपचारेण कृष्णो मृगोऽसि । तथा वनस्पतिस्थोऽसि । अतोऽग्नये प्रियं त्वां प्रोक्षामि । तदेतत्कर्तव्यमिति स्वकीया सरस्वती ब्रूते । सोऽयमर्थः स्वाहाशब्दवाच्यः । अत एवाग्निहोत्रब्राह्मणे प्रजापतेः स्वकीयया वाचा सह संवाद एवमाम्नायते — “तं वागभ्यवदज्जुहुधीति । सोऽब्रवीत् । कस्त्वमसीति । स्वैव ते वागित्यब्रवीत् । सोऽजुहोत्स्वाहेति ।” इति । अथवा नानार्थवाची स्वाहाशब्दः प्रोक्षणं ब्रूते । (TB - 3.3.6 - 2) अथोक्तमन्त्रार्थं दर्शयति — “अग्निर्देवेभ्यो निलायत । कृष्णो रूपं कृत्वा । स वनस्पतीन्प्राविशत् । कृष्णोऽस्याखरेष्ठोऽग्नये त्वा स्वाहेत्याह । अग्नय एवैनं जुष्टं करोति । अथो अग्नेरेव मेधमवरुन्धे ।” (ब्रा. का.३ प्र.३ अ.६) इति । (#TB)\nवेदिरिति । कल्पः – “वेदिं प्रोक्षति वेदिरसि बर्हिषे त्वा स्वाहेति” इति ।\nहे वेदे त्वं लब्धाऽसि । “तदिमामविन्दन्त यदिमामविन्दन्त तद्वेद्यै वेदित्वम्” इति श्रुतेः । अतो बर्हिर्धारयितुं त्वां प्रोक्षामि । (TB - 3.3.6 - 3) रूपकेणाऽऽधाराधेयभावं दर्शयति — “वेदिरसि बर्हिषे त्वा स्वाहेत्याह । प्रजा वै बर्हिः । पृथिवी वेदिः । प्रजा एव पृथिव्यां प्रतिष्ठापयति ।” (ब्रा. का.३ प्र.३ अ.६) इति । (#TB)\nबर्हिरिति । कल्पः — “बर्हिः प्रोक्षति बर्हिरसि स्रुग्भ्यस्त्वा स्वाहेति” इति ।\nहे दर्भ वेदेस्त्वं बृंहणमसि । अतस्त्वयि स्रुचः स्थापयितुं त्वां प्रोक्षामि । (TB - 3.3.6 - 4) पूर्ववदाधारत्वं दर्शयति – ‘बर्हिरसि स्रुग्भ्यस्त्वा स्वाहेत्याह । प्रजा वै बर्हिः । यजमानः स्रुचः । यजमानमेव प्रजासु प्रतिष्ठापयति ।” (ब्रा. का.३ प्र.३ अ.६) इति । (#TB)\nदिव इति । कल्पः — “अन्तर्वेदि पुरोग्रन्थि बर्हिरासाद्य दिवे त्वेत्यग्रं प्रोक्षति, अन्तरिक्षाय त्वेति मध्यं पृथिव्यै त्वेति मूलम्” इति ।\n(TB - 3.3.6 - 5) बर्हिष्येव लोकत्रयं भावयित्वा लोकार्थता प्रोक्षणस्येत्याह — “दिवे त्वाऽऽन्तरिक्षाय त्वा पृथिव्यै त्वेति बर्हिरासाद्य प्रोक्षति । एभ्य एवैनल्लोकेभ्यः प्रोक्षति ।” (ब्रा. का.३ प्र.३ अ.६) इति । विधत्ते – “अथ ततः सह स्रुचा पुरस्तात्प्रत्यञ्चं ग्रन्थिं प्रत्युक्षति । प्रजा वै बर्हिः । यथा सूत्यै काल आपः पुरस्ताद्यन्ति । तादृगेव तत् ।” (ब्रा. का.३ प्र.३ अ.६) इति । अग्रादित्रयप्रोक्षणानन्तरं यः शेषस्तेन प्रोक्षणशेषणोदकेन स्वयं हस्तस्थितप्रोक्षणपात्रेण सह बर्हिषः पुरस्ताद्धस्तं प्रसार्योदकं यथा प्रत्यक्सिच्यते तथोत्क्षिपेत् । यथा मनुष्याणां गवादीनां च प्रसूतिकाले प्रथमत आपो निर्गच्छन्ति तत्प्रोक्षणं तादृगेव भवति । (#TB)\nस्वधेति । कल्पः - “अतिशिष्टाः प्रोक्षणीर्निनयति दक्षिणायै श्रोणेरोत्तरस्यै श्रोणेः स्वधा पितृभ्य ऊर्ग्भव बर्हिषद्भ्य ऊर्जा पृथिवीं गच्छतेति” इति । हे जल मया त्वं पितृभ्यो दत्तमसि । अतो बर्हिष्यवस्थितेभ्यः पितृभ्यो रसरूपं भव । हे चलावयवा भवदीयोद्भूतरसरूपेण पृथिवीं गच्छत । (TB - 3.3.6 - 6) मन्त्रव्याख्यानपूर्वकं विधत्ते – “स्वधा पितृभ्य इत्याह । स्वधाकारो हि पितृणाम् । ऊर्ग्भव बर्हिषद्भ्य इति दक्षिणायै श्रोणेरोत्तरस्यै निनयति सन्तत्यै । मासा वै पितरो बर्हिषदः । मासानेव प्रीणाति । मासा वा ओषधीर्वर्धयन्ति । मासाः पचन्ति समृद्ध्यै । अनतिस्कन्दन्ह पर्जन्यो वर्षति । यत्रैतदेवं क्रियते । ऊर्जा पृथिवीं गच्छतेत्याह । पृथिव्यामेवोर्जं दधाति । तस्मात्पृथिव्या ऊर्जा भुञ्जते ।” (ब्रा. का.३ प्र.३ अ.६) इति । स्वधाकारः पितॄणां प्रिय इत्यर्थो वाजसनेयिनां प्रसिद्धः । देवा उपजीवन्ति स्वाहाकारं च वषट्कारं च हन्तकारं मनुष्याः स्वधाकारं पितरः (बृ.उ. 5.8.1) इति श्रुतिः पूर्वमुदाहृता । वेदेर्दक्षिणश्रोणिमारभ्योत्तरश्रोणिपर्यन्तं निनयनेन यजमानस्याविच्छिन्न प्रजा भवति । मासाभिमानिदेवा एव बर्हिषदः पितर इति तत्प्रीतौ सत्यामभिमन्तव्यकालात्मका मासा ओषधीर्वर्धयित्वा फलं संपादयन्ति । ततोऽन्नसमृद्धिः । यस्मिन्देश एतन्निनयनमेवं क्रियते तस्मिन्देशे पर्जन्योऽतिवृष्ट्या सस्यमविनाशयन्यथाकालं यथोचितं वर्षति । उदकरसस्य पृथिवीगतत्वात्पृथिवीजन्येनान्नरसेन जना भोगं संपादयन्ति । शैथिल्यं विधत्ते – “ग्रन्थिं विस्रसयति । प्रजनयत्येव तत् ।” (ब्रा. का.३ प्र.३ अ.६) इति । बन्धनरूपे गर्भेऽवस्थितस्य बर्हिषो विस्रंसनमेवोत्पादनम् । शिथिलस्य विमोचनं विधत्ते – “ऊर्ध्वं प्राञ्चमुद्गूढं\nप्रत्यञ्चमायच्छति । तस्मात्प्राचीन रेतो धीयते । प्रतीचीः प्रजा जायन्ते ।” (ब्रा. का.३ प्र.३ अ.६) इति । पश्चात्प्राञ्चमुपगूहतीति हि पूर्वं विहितस्य प्राञ्चमुद्गूढस्य ग्रन्थेरग्रं धृत्वोर्ध्वमुत्कृष्य प्रत्यङ्मुखत्वेन कर्षेत् । (#TB)\nविष्णोरिति । कल्पः — ‘विष्णोः स्तूपोऽसीति कर्षन्निवाऽऽहवनीयं प्रति प्रस्तरमुपादत्ते’ इति ।\n(TB - 3.3.6 - 7) हे प्रस्तर त्वं व्यापिनो यज्ञस्य संघातरूपो धारकोऽसि। तदेतद्दर्शयति — ‘ विष्णोः स्तूपोऽसीत्याह। यज्ञो वै विष्णुः। यज्ञस्य धृत्यै’ (ब्रा. का. ३ प्र. ३ अ. ६) इति। विधत्ते – ‘पुरस्तात्प्रस्तरं गृह्णाति। मुख्यमेवैनं करोति’ (ब्रा. का. ३ प्र. ३ अ. ६) इति। वेदेः पूर्वभागे ब्रह्मा यजमानो वा प्रस्तरं धारयेत्। तच्च सूत्रेऽभिहितम् — ‘ब्रह्म प्रस्तरं धारयति यजमानो वा’ इति। धारणाय मुखसमानमौन्नत्यं हस्तेनाभिनीय विधत्ते – ‘इयन्तं गृह्णाति। प्रजापतिना यज्ञमुखेन संमितम्’ (ब्रा. का. ३ प्र. ३ अ. ६) इति। वेदिखननवाक्य इवायमभिनयः प्रादेशमात्रपरत्वेन व्याख्येयः। तदेवानूद्य प्रशंसति – ‘इयन्तं गृह्णाति। यज्ञपरुषा संमितम्। इयन्तं गृह्णाति। एतावद्वै पुरुषे वीर्यम्। वीर्यसंमितम्’ (ब्रा. का. ३ प्र. ३ अ. ६) इति। परुः पर्व। तच्च यज्ञपुरुषस्य हस्तकूर्परयोरुभयतः प्रादेशमात्रं भवति। प्रसारितयोरङ्गुष्ठकनिष्ठिक्योरङ्गुल्योर्यावन्मध्यं तावदेव पुरुषे सामर्थ्यं, हानोपादानाद्यशेषव्यापाराणां तत्रैव निष्पत्तेः। पक्षान्तरं विधत्ते – ‘अपरिमितं गृह्णाति। अपरिमितस्यावरुद्ध्यै’ ( ब्रा. का. ३ प्र. ३ अ. ६) इति। यावत्यौन्नत्ये स्वस्य सौकर्यं तावदेव गृह्णीयात्। तस्यापरिमितसंपत्तये भवति। उत्पवनहेत्वोः पवित्रयोः प्रस्तरे स्थापनं विधत्ते – ‘तस्मिन्पवित्रे अपिसृजति। यजमानो वै प्रस्तरः। प्राणापानौ पवित्रे। यजमान एव प्राणापनौ दधाति’ (ब्रा. का. ३ प्र. ३ अ. ) इति। प्रस्तरस्य यजमानवद्यज्ञसिद्धिहेतुतया तदभेदोपचारः। (#TB)\nऊर्णेति। ‘बर्हिर्वेद्या स्तृणाति देवबर्हिरूर्णाम्रदसं त्वा स्तृणामि स्वासस्थं देवेभ्य इति’ इति।\nअत्र शाखान्तरानुसारेण देवबर्हिरित्येतत्पदं पूरितम। हे देवबर्हिस्त्वं कम्बलवन्मृदुरूपं, देवानां सुत्वेनाऽऽसितुं स्थानरूपं त्वां वेद्यां स्तृणामि। (TB - 3.3.6 - 8) व्याचष्टे — 'ऊर्णाम्रदसं त्वा स्तृणमित्याह। यथायजुरेवैतत्। स्वासस्थ्यं देवेभ्य इत्याह। देवेभ्य एवैनत्त्वासस्थं करोति” ( ब्रा. का. ३ प्र. ३ अ. ६) इति। विधत्ते — “बर्हिः स्तृणाति। प्रजा वै बर्हिः। पृथिवी वेदिः प्राप्त एव पृथिव्यां प्रपिष्ठापयति” ( ब्रा. का. ३ प्र. ३ अ. ६) इति। तत्रैव विशेषं विधत्ते – “अनतिदृश्न स्तृणाति। प्रजयैवैनं पशुभिरनतिदृश्नं करोति” ( ब्रा. का. ३ प्र. ३ अ. ६) इति। भूमिस्वरूपमत्यन्तं यथा न दृश्यते तथा बहुलं स्तृणीयात्। बहुप्रजापश्वावृतो यजमानोऽपि वैदेशिकैरदृश्यमानः प्रभुर्भवति। (#TB) गन्धर्व इति। कल्पः - “अथ प्रस्तरपाणिः प्रागभिसृप्य परिधीन्परिदधाति गन्धर्वोऽसि विश्वावसुर्विश्वस्मादीषतो यजमानस्य परिधिरिड ईडित इति। मध्यममिन्द्रस्य बाहुरसि दक्षिणो यजमानस्य परिधिरिड ईडित इति दक्षिणं मित्रावरुणौ त्वोत्तरतः परि धत्तां ध्रुवेण धर्मणा यजमानस्य परिधिरिड ईडित इत्युत्तरम्” इति।\nहे मध्यमपरिधे त्वं विश्वावसुनामा गन्धर्वोऽसि तद्वद्रक्षकत्वात्। तेन सर्वस्माद्धिंसकाद्यजमानस्य परिपोषकोऽन्नरूपः स्तुतो भव। एवमुत्तरयोर्योज्यम्। ध्रुवेण धर्मणाऽनुष्ठीयमाननित्यकर्मनिमित्तम्। (TB - 3.3.6 - 9) विधिपूर्वकं व्याचष्टे — “धारयन्प्रस्तरं परिधीन्परिदधाति। यजमानो वै प्रस्तरः। यजमान एव तत्स्वयं परिधीन्परिदधाति। गन्धर्वोऽसि विश्वावसुरित्याह। विश्वमेवाऽऽयुर्यजमाने दधाति। इन्द्रस्य बाहुरासि दक्षिण इत्याह। इन्द्रियमेव यजमाने दधाति। मित्रावरुणौ त्वोत्तरतः परिधत्तमित्याह। प्राणापानौ मित्रावरुणौ। प्राणापानावेवास्मिन्दधाति” (ब्रा. का. ३ प्र. ३ अ. ६) इति। (#TB)\nसूर्य इति। बौधायनः - “अथ सूर्येण पुरस्तात्परिदधाति सूर्यस्त्वा पुरस्तात्पातु कस्याश्चिदभिशस्त्या इति” इति।\nआपस्तम्बः – “आहवनीयमभिमन्त्र्य” इति।\nकस्याश्चिदभिशस्त्याः सर्वस्या अपि हिंसायाः। (TB - 3.3.6 - 10) अनेनैवाभिप्रायेण व्याचष्टे — ‘सूर्यस्त्वा पुरस्तात्पात्वित्याह। रक्षसामपहत्यै। कस्याश्चिदभिशस्त्या इत्याह। अपरिमितादेवैनं पाति” ( ब्रा. का. ३ प्र. ३ अ. ६) इति। (#TB)\nवीतिहोत्रमिति। कल्पः — “ऊर्ध्वे आघारसमिधावादधाति वीतिहोत्रं त्वा कवे द्युमन्त समिधीमह्यग्ने बृहन्तमध्वर इति” इति।\nहे विद्वन्नग्ने त्वामध्वरं निमित्तीकृत्य समिधीमहि। कीदृशं त्वाम् वीतये व्याप्तये समृद्धये होत्रं होमो यस्य तं वीतिहोत्रम्। (TB - 3.3.6 - 11) एतमेवार्थं दर्शयति – “वीतिहोत्रं त्वा कव इत्याह। अग्निमेव होत्रेण समर्धयति। द्युमन्त समिधीमहीत्याह समिध्यै। अग्ने बृहन्तमध्वर इत्याह वृद्ध्यै” (ब्रा. का. ३ प्र. ३ अ. ६) इति। (#TB)\nविश इति। कल्पः - “अन्तर्वेद्युदीचीनाग्रे विधृति तिरश्ची आसादयति विशो यन्त्रे स्थ इति” इति।\n(TB - 3.3.6 - 12) हे दर्भरूपे विधृत्यौ युवां प्रजाया नियामिके भवथः। एतदेव दर्शयति - ‘विशो यन्त्र स्थ इत्याह। विशां यत्यै’ (ब्रा. का. ३ प्र. ३ अ. ६) इति। विधत्ते – “उदीचीनाग्रे निदधाति प्रतिष्ठित्यै” (ब्रा. का. ३ प्र. ३ अ. ६) इति। (#TB)\nवसूनामिति। कल्पः – “वसूना रुद्राणामादित्याना सदसि सीदेति तयोः प्रस्तरमभ्यादधाति” इति।\n(TB - 3.3.6 - 13) विधृतिद्वयमेव सद इत्यभिप्रेत्याऽऽह — “वसूना रुद्राणामादित्याना सदसि सीदेत्याह। देवतानामेव सदने प्रस्तरसादयसि” (ब्रा. का. ३ प्र. ३ अ. ६) इति। (#TB)\nजुहूरिति। कल्पः — “प्रस्तरे जुहू सादयति जुहूरसि घृताची नाम्ना। प्रियेण नाम्ना प्रिये सदसि सीदेत्युत्तरामुपभृतमुपभृदसि घृताची नाम्ना प्रियेण नाम्ना प्रिये सदसि सीदेत्युत्तरां ध्रुवां ध्रुवाऽसि घृताची नाम्ना प्रियेण नाम्ना प्रिये सदसि सीदेति” इति।\nप्रथमद्वितीययोरसि घृताचीत्यादिकमनुषज्यते। (TB - 3.3.6 - 14) व्याचष्टे — “जुहूरसि घृताची नाम्नेत्याह। असौ वै जुहूः। अन्तरिक्षमुपभृत्। पृथिवी ध्रुवा। तासामेतदेव प्रियं नाम। यद्घृताचीति। यद्घृताचीत्याह। प्रियेणैवैना नाम्ना सादयति” ( ब्रा. का. ३ प्र. ३ अ. ६) इति। (#TB)\nएता इति। कल्पः — “अथ स्रुचः सन्ना अभिमृशत्येता असदन्त्सुकृतस्य लोके ता विष्णो पाहि पाहि यज्ञं पाहि यज्ञपतिं पाहि मां यज्ञनियमिति” इति।\n(TB - 3.3.6 - 15) लोकेऽवश्यंभावि फलं तद्रूपत्वेन भाविते प्रस्तरे स्रुवोऽवस्थिताः एतदेव दर्शयति – “एता असदन्त्सुकृतस्य लोक इत्याह। सत्यं वै सुकृतस्य लोकः। सत्य एवैनाः सृकृतस्य लोके सादयति। ता विष्णो पाहीत्याह। यज्ञो वै विष्णुः। यज्ञस्य धृत्यै। पाहि यज्ञं पाहि यज्ञपतिं पाहि मां यज्ञीनयमित्याह। यज्ञाय यजमानायाऽऽत्मने। तेभ्य एवाऽऽशिषमाशास्तेऽनार्त्यै” ( ब्रा. का. ३ प्र. ३ अ. ६) धृतिर्यज्ञपुरुषकर्तृकं स्रुचां पोषणम्। (#TB)\n\nअत्र विनियोगसंग्रहः-\n“कृष्णा इध्मं वेदिर्वेदिं बर्हिर्बर्हिः समुक्षति।\nदिवे त्रिभिर्बर्हिषोऽग्रमध्यमूलानि चोक्षति॥१॥\nस्वधा शेषं क्षिपेद्भूमौ विष्णोः प्रस्तरमुन्नयेत्।\nऊर्णा बर्हिस्तृतिर्गन्धत्रिभिस्त्रीन्परिधीन्क्षिपेत्॥२॥\nसूर्योऽभिमन्त्र्य पूर्वाग्निं वीत्याघारसमित्स्थितिः।\nविशो आधाय विधृति वसु प्रस्तरसादनम्।\nजुहूपध्रुभिरासाद्य स्रुच एतास्तु मन्त्रयेत्।\nएकादशानुवाकेऽस्मिन्नीरिता मन्त्रविंशतिः॥४॥” इति।\n\nअथ मीमांसा।\nप्रथमाध्यायस्य चतुर्थपादे चिन्तितम् —\n“यजमानः प्रस्तरोऽत्र गुणो वा नाम वा स्तुतिः।\nसामानाधिकरण्येन स्यादेकस्यान्यनामता॥\nगुणो वा यजमानोऽस्तु कार्ये प्रस्तरलक्षिते।\nअंशांशित्वाद्यभावेन पूर्ववन्नात्र संस्तुतिः।\nअर्थभेदादनामत्वं गुणश्चेत्प्रह्रियेत सः।\nयागसाधकताद्वारा विधेयप्रस्तरस्तुतिः” इति॥\nइदमाम्नायते – “यजमानः प्रस्तरः” इति। तत्र यजमानस्य प्रस्तर शब्दो नामधेयं प्रस्तरस्य वा यजमानशब्दो नामधेयम्। कुतः उद्भिदा यागेनेत्यादाविव सामानाधिकरण्यादित्येकः पक्षः। गुणविधिरेष इत्यपरः। तथाऽपि यजमानकार्ये जपादौ प्रस्तरस्याचेतनस्य समार्थ्याभावात्प्रस्तरकार्ये स्रुग्वारणादौ यजमानस्य शक्तत्वाद्यजमानरूपो गुणो विधीयते। एवं सति पश्चाच्छ्रुतस्य प्रस्तरशब्दस्य कार्यलक्षकत्वेऽपि प्रथमश्रुतो यजमानशब्दो मुख्यवृत्तिर्भविष्यति। न चात्र पूर्वन्यायेन स्तुतिः संभवति। अष्टाकपालद्वादशकपालयोरिव प्रस्तरयजमानयोरंशांशित्वाभावात्। ‘वायुर्वै क्षेपिष्ठा देवता’ ‘ऊर्जोऽवरुद्ध्यै’ इत्यादिवत्स्तुतिरिति चेन्न। क्षिप्रत्वादिधर्मवत्कस्यचिदुत्कर्षस्याप्रतीतेः। तस्मान्नामगुणयोरन्यतरत्वमिति प्राप्ते ब्रूमः - गोमहिषयोरिवार्थभेदस्यात्यन्तप्रसिद्धत्वान्न नामत्वं युक्तम्। गुणपक्षे त्वग्नौ प्रहरणस्य प्रस्तरविषयत्वाद्यजमाने महते सति कर्मलोपः स्यात्। तस्माद्विधेयः प्रस्तरो यजमानशब्देन स्तूयते। यथा सिंहो देवदत्त इत्यत्र सिंहगुणेन शौर्यादिनोपेतो देवदत्तः सिंहशब्देन स्तूयते तथा यजमानगुणेन यागसाधानत्वेन युक्तः प्रस्तरो यजमानशब्देन स्तूयते। एवं ‘यजमानो वा एककपालः’ इत्यादिषु द्रष्टव्यम्।\n\nअथ व्याकरणम् —\nकृष्णस्य मृगाख्या चेदिति कृष्णशब्दस्याऽऽद्युदात्तः। आखरेष्ठ इत्यत्र प्रातिपदिकस्वरेण वा समासस्वरेण वा कृत्स्वरेण वा कृत्प्रत्ययान्तत्वेन थाथादिस्वरेण वाऽन्तोदात्तत्वम्। वेदिशब्दस्येन्प्रत्ययान्तत्वेन नित्स्वरः। विष्णुशब्दो नुप्रत्ययान्तः। स्तूपशब्दो वृषादिः। ऊर्णाशब्दस्य वृषादित्वादाद्युदात्तत्वे सत्युपमानपूर्वपदप्रकृतिस्वरत्वम्। स्वासस्थमित्यत्र ‘नञ्सुभ्याम्’ (पा. ६-२-१७२) इत्यन्तोदात्तः। विश्वावसुरित्यत्र ‘बहुव्रीहौ संज्ञायाम्’ (पा. ६-२-१०६) इति पूर्वपदान्तोदात्तत्वम्। ईषतो यजमानस्येत्युभयत्र लसार्वधातुकस्वरः। मित्रावरुणावित्यत्र देवताद्वंद्वस्वरः। उत्तरत इत्यत्रातसुच्प्रत्ययान्तत्वेन चित्स्वरः। धर्मणेत्यत्र मनिन्प्रत्ययान्तत्वान्नित्स्वरः । सूर्यशब्दे निपातनादाद्युदात्त। कस्या इत्यत्र सावैकाच इति विभक्तेरुदात्तत्वे प्राप्ते ‘न गोश्वन्साववर्णराडङ्रुत ङ्कृद्भ्यः’ (पा. ६-१-१८२) इति प्रथमैकवचने साववर्णान्तत्वेन निषिध्यते। अभिशस्त्या इत्यत्र तादौ चेति गतेः प्रकृतिस्वरः। वीतिहोत्रमित्यत्र ‘मन्त्रे वृषेषपचमनविदभूवीरा उदात्तः’ (पा. ३-३-९६) इति वीधातोरुदात्तत्वे क्तिन्प्रत्यये सति बहुव्रीहिस्वरः। घृताचीत्यत्र कृत्स्वरः॥\n\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे प्रथमप्रपाठक एकादशोऽनुवाकः॥११॥\n",
  "bhattaBhashya": "\n\n\n2वेदिं प्रोक्षति - वेदिरिति ॥ वेदिः वेदयित्री हविषामाधारत्वेन प्रकाशयित्र्यसि । । 'इन् सर्वधातुभ्यः' (उ.सू. 567) इति वेदेरिन्प्रत्ययः । तां तादृशीं त्वां बर्हिषे बर्हिस्तरणार्थं प्रोक्षामि । एतच्च स्वयमेव वागाह । 'प्रजा वै बर्हिः' (तै.ब्रा. 3.3.6) इत्यादि ब्राह्मणम् ॥\n\n3बर्हिः प्रोक्षति - बर्हिरिति ॥ (बर्हिः) बृहत् पर्याप्तमसि । 'बृंहेर्नलोपश्च' (उ.सू. 274) इतीसिप्रत्ययः । तादृशं त्वां स्रुग्भ्यः स्रुगर्थं स्रुचां धारणार्थं प्रोक्षामि । इत्याह स्वयं सरस्वती । 'सावेकाचः' (पा.सू. 6.1.168) इति भ्यस उदात्तत्वम् । 'प्रजा वै बर्हिः । यजमानस्स्रुचः' (तै.ब्रा. 3.3.6) इत्यादि ब्राह्मणम् ॥\n\n4अन्तर्वेद्यूर्ध्वाग्रं बर्हिस्स्थापयित्वा प्रोक्षति - दिव इति ॥ अग्रमध्यमूलेषु क्रमेण प्रोक्षणम् । सर्वत्र प्रोक्षामीति शेषः । यागनिर्वृत्तिद्वारेण द्युप्रभृतीनां लोकानां धारणार्थं प्रोक्षणं भवति । 'ऊडिदम्' (पा.सू. 6.1.171) इत्यादिना दिव इति विभक्तेरुदात्तत्वम् । पृथिव्या इत्यादौ 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् ॥\n\n5दक्षिणस्याश्श्रोणेरुत्तरस्याः प्रोक्षणीशेषं निनयति - स्वधेति ॥ 'मासा वै पितरो बर्हिषदः' (तै.ब्रा. 3.3.6) इत्यादिब्राह्मणप्रसिद्धा ये मासनामानः पितरो बर्हिष्यागत्य सीदन्ति, तेभ्यस्स्वधा अन्नम् । कीदृशं? ऊर्क् बलप्राणनयोरुद्दीपकं भवेति । समुदायापेक्षमेकवचनम्, अन्नापेक्षं वा । किञ्च - ऊर्जा रसेन सह पृथिवीं गच्छत प्रविशत । अवयवापेक्षं बहुवचनम् । बर्हिषद इति पृषोदरादिवात्सलोपः । 'सत्सूद्विष' (पा.सू. 3.2.61) इत्यादिना क्विप् । कृदुत्तरपदप्रकृतिस्वरत्वम् (पा.सू. 6.2.139) । ऊर्जेति । 'सावेकाचः' (पा.सू. 6.1.168) इति विभक्तेरुदात्तत्वम् । 'आतोऽनुपसर्गे कः' (पा.सू. 3.2.3) इति कप्रत्ययान्तः स्वधाशब्दः, थाथादिस्वरेणान्तोदात्तः (पा.सू. 6.2.144) ॥\n\n6प्रस्तरं गृह्णाति - विष्णोरिति ॥ विष्णुः व्यापको यज्ञः । 'यज्ञो वै विष्णुः' (तै.ब्रा. 3.3.6) इति ब्राह्मणम् । तस्य स्तूपस्सङ्घातोसि । त्वदात्मना यज्ञस्संहत इति स्तुतिः । 'स्त्यस्सम्प्रसारणमुच्च' (?) इति पप्रत्ययः, उकारश्चान्तादेशः, 'दीर्घश्च' (?) इति तत्रानुवर्तते, वृषादित्वादाद्युदात्तत्वम् (पा.सू. 6.1.203) ॥\n\n7बर्हिस्स्तृणाति - ऊर्णाम्रदसमिति ॥ ऊर्णा अविसूत्रं, तद्वन्मृदुः ऊर्णाम्रदाः । म्रद मर्दने, घटादिः । यस्मात् 'प्रथिम्रदि' (उ.सू. 28) इत्यादिना उर्विधीयते तस्मादसुन् । 'उपमानानि सामान्यवचनैः' (पा.सू. 2.1.55) इति तत्पुरुषः । 'तत्पुरुषे तुल्यार्थे' (पा.सू. 6.2.2) इत्यादिना उपमानपूर्वपदप्रकृतिस्वरत्वम् । 'ऊर्णोतेश्च' (उ.सू. 725) इति डप्रत्ययान्तः ऊर्णाशब्दः, वृषादित्वादाद्युदात्तत्वम् (पा.सू. 6.1.203) । तादृशं त्वां स्तृणामि । पुनश्च विशेष्यते - स्वासस्थं, शोभनास्सुखवन्त आसितारः स्थातारश्च यस्मिन् स स्वासस्थः; आसितारः आसाः । आस उपवेशने पचाद्यच् । स्थातारः स्थाः । विच् (पा.सू. 3.2.74) । समाहारद्वन्द्वः । सु आसस्थं शोभनमासस्थं यस्मिन्निति स्वासस्थम् । 'नञ् सुभ्याम्' (पा.सू. 6.2.172) इत्युत्तरपदान्तोदात्तत्वम् । यद्वा - आसनमासस्थम् । 'दृशसददमितमिभ्यश्च' (?) इति चकारस्यानुक्तसमुच्चयार्थत्वादासेरथप्रत्ययः । बहुलवचनात् सकारश्च मध्यम उपजायते । शोभनमासस्थं यस्मिन्निति बहुव्रीहिः । स एव स्वरः । देवेभ्य इति षष्ठ्यर्थे चतुर्थी (पा.सू. 2.3.62.वा 1) । देवानां स्वासस्थम् । यद्वा - स्वासस्थं त्वां देवार्थं स्तृणामि । तादर्थ्ये चतुर्थी (पा.सू. 2.1.36) ॥\n\n8मध्यमं परिधिं पीरदधाति - गन्धर्व इति ॥ विश्वानि वसून्यस्मिन्निति बहुव्रीहौ 'विश्वस्य वसुराटोः' (पा.सू. 6.3.128) इति पूर्वपदस्य दीर्घत्वम् । 'बहुव्रीहौ विश्वं संज्ञायाम्' (पा.सू. 6.2.106) इति पूर्वपदान्तोदात्तत्वम् । विश्वावसुर्नाम गन्धर्वः, स शत्रुनिग्रहसमर्थः, स एव त्वमसीति परिधेः स्तुतिः । यस्मादेवं तस्माद्विश्वस्मादीषतः हिंसकात् राक्षसादेर्जनात् । ईष गतिहिंसादानेषु, अनुदात्तेत्, भौवादिकः, व्यत्ययेन शतृप्रत्ययः, 'अदुपदेशात्' (पा.सू. 6.1.186) इति लसार्वधातुकानुदात्तत्वेन धातोरेव स्वरः । यजमानस्य परिधिः परितस्सर्वतो धाता रक्षकस्त्वमसि । 'उपसर्गे घोः किः' (पा.सू. 3.3.92) इति किप्रत्यये कृदुत्तरपदप्रकृतिस्वरत्वम् । किञ्च - इडन्नं पशवश्च तद्वान् इडः, तत्साधनत्वात् । अर्श आदित्वादच् (पा.सू. 5.2.127) । अत एव सर्वैरीडितस्स्तुतः ॥\n\n9दक्षिणं परिदधाति - इन्द्रस्येति ॥ इन्द्रस्य यो दक्षिणो बाहुः महावीर्यः, स एव त्वमसीति दक्षिण्स्य परिधेस्स्तुतिः । 'स्वाङ्गाख्यायामादिर्वा' (फि.सू. 9) इति दक्षिणशब्द आद्युदात्तः । गतमन्यत् (तै.सं. 1.1.11) ॥\n\n10उत्तरं परिदधाति - मित्रावरुणाविति ॥ ध्रुवेण अचलेन नित्येन धर्मणा कर्मणा मित्रावरुणावेव च त्वामुत्तरतः परिधत्ताम् । समानमन्यत् । 'देवताद्वन्द्वे च' इति मित्रावरुणशब्दे पूर्वोत्तरपदयोः प्रकृतिस्वरत्वम् ॥\n\n11सूर्येण पुरस्तात् परिधानकार्यं करोति - सूर्य इति ॥ सूर्य एव त्वां पुरस्तात् पातु रक्षतु । कस्मात् - कस्याश्चित् यतः कुतश्चित् अभिशस्त्याः अपरिमितायाः अभिशापाद्रक्षःप्रभृतिप्रयुक्तात् । शसु हिंसायाम्, 'तितुत्रतथसि' (पा.सू. 7.2.9) इतीट्प्रतिषेधः, 'तादौ च निति कृत्यतौ' (पा.सू. 6.2.50) इति गतेः प्रकृतिस्वरत्वम्, 'निपाता आद्युदात्ताः' (फि.सू. 80) 'उपसर्गाश्चाभिवर्जम्' (फि.सू. 81) इत्यभिशब्दोन्तोदात्तः । एवं कस्याश्चिदित्यत्र 'सावेकाचः' (पा.सू. 6.1.168) इति प्राप्तं विभक्त्युदात्तत्वं 'न गोश्वन्' (पा.सू. 6.1.182) इति प्रतिषिध्यते ॥\n\n12ऊर्ध्वे समिधावादधाति - वीतिहोत्रमिति त्रिपदया गायत्र्या । वीतिहोत्रं इष्टस्तोत्रम् । वीतेः कान्तिकर्मणो 'मन्त्रे वृष' (पा.सू. 3.3.96) इत्यादिना कर्मणि क्तिन्प्रत्यय उदात्तः । वेतव्या कमितव्या होत्रा वाक् स्तोत्ररूपा होतृव्यापारो वा यस्य तं त्वा । हे कवे मेधाविन् । अग्ने द्युमन्तं दीप्तिमन्तम् । 'ह्रस्वनुड्भ्यां मतुप्' (पा.सू. 6.1.176) इति मतुप उदात्तत्वम् । बृहन्तं महान्तं समिधीमहि प्रागेव दीप्तिमन्तं सन्तं अनया समिधा सम्यग्दीपयामः । इन्धेर्लिङि, 'बहुलं छन्दसि' (पा.सू. 2.4.73) इति विकरणस्य लुक् । यद्वा - 'छन्दस्युभयथा' (पा.सू. 3.4.117) इत्यार्धधातुकत्वात् विकरणाप्रसङ्गः । सार्वधातुकत्वेन ङित्त्वादनुनासिकलोपः । अध्वरे अध्वरार्थम् । निमित्तात्सप्तमी (पा.सू. 2.3.36 वा 6) । ध्वृ हूर्छने, हूर्छनं कौटिल्यम् । ध्वरन्तीति ध्वराः रक्षःप्रभृतयः । पचाद्यच् । ते यत्र न सन्ति सः अध्वरः । बहुव्रीहौ 'नञ्सुभ्याम्' (पा.सू. 6.2.172) इत्युत्तरपदान्तोदात्तत्वम् । तादृशाय यज्ञाय त्वां समिधीमहि ॥\n\n13विधृती मादयति - विश इति । विशः प्रजायाः यन्त्रे यमने धारिके स्थः । 'गृधृविपचि' (उ.सू. 616) इत्यादिना यमेस्त्रप्रत्ययः । 'सावेकाचः' (पा.सू. 6.1.168) इति विशः परस्याः षष्ठ्या उदात्तत्वम् ॥\n\n14तयोः प्रस्तरं मादयति - वसूनामिति ॥ वस्वादयः प्रसिद्धा देवताः यज्ञभागिन्यः । तासां सदस्त्वेन विधृत्योः स्तुतिः ॥\n\n15तत्र जुहूं मादयति - जुहूरिति ॥ असि घृताचीत्यादिकं वक्ष्यमाणं जुह्वादिभिः प्रत्येकमभिसम्बध्यते । हूयतेऽनयेति जुहूः । 'द्युतिगमिजुहोतीनां द्वे च' (पा.सू. 3.2.178) इति क्विप्, जुहोतेर्दीर्घश्च' (पा.भा. 3.2.178 वा 3) इति दीर्घोनुवर्तते । जुहूस्त्वमसि । त्वया खलु हूयते । पुनश्च विशेष्यते - घृताची त्वम् घृतमञ्चति गच्छति धारकत्वेनेति घृताची । ऋत्विगादिना क्विप् (पा.सू. 3.2.49) । अनुनासिकलोपे 'अचः' (पा.सू. 6.4.138) इत्यकारलोपे 'चौ' (पा.सू. 6.3.138) इति दीर्घः । सा त्वं प्रियेण नाम्ना घृतसम्बन्धेन सर्वस्य प्रीतिहेतुना घृताचीति नाम्ना उपलक्षितासि । 'तासामेतदेव प्रियं नाम । यद्घृताची' (तै.ब्रा. 3.3.6) इत्यादि ब्राह्मणम् । ईदृशेन नाम्ना प्रिये सदसि प्रस्तराख्येऽस्मिन् सदने सीद । 'यजमानो वै प्रस्तरः' (तै.ब्रा. 3.3.6) । इति यजमानत्वसंस्तवान्नाममात्रेण प्रस्तरस्य प्रियत्वम् ॥\n\n16उपभृतं सादयति - उपभृदिति ॥ उपेत्य जुहूं बिभर्तीति उपभृत् । 'अन्येभ्योपि दृश्यते' (पा.सू. 3.2.178) इति क्विप् । ईदृशी त्वमसि । समानमन्यत् ॥\n\n17ध्रुवां सादयति - ध्रुवेति ॥ ध्रुवा निश्चला । यत्रैव साद्यते तत्रैव धार्यते न चाल्यते प्राक्समिष्टयजुष इति ध्रुवा । तादृशी त्वमसि । शिष्टं स्पष्टम् ॥\n\n18स्रुचोभिमन्त्रयते - एता इति यजुरन्तया त्रिष्टुभैकपदया ॥ सुकृतस्य शोभनस्य कर्मणः यागलक्षणस्य लोके स्थाने । 'सूपमानात् क्तः' (पा.सू. 6.2.145) इति क्तान्तमन्तोदात्तम् । एतास्स्रुचः असदन्, सदसि मया(ऽन्वा)सादितत्वात् । छान्दसो लुङ्, पुषादि(ऌदि)त्वादङ् (पा.सू. 3.1.55) । तास्स्रुचः हे विष्णो सर्वस्य पालक पाहि, यज्ञं पाहि, यज्ञपतिं यजमानं च पाहि । 'पत्यावैश्वर्ये' (पा.सू. 6.2.18) इति पूर्वपदप्रकृतिस्वरत्वम् । यज्ञनियं यज्ञस्य नेतारं मां च पाहि । यज्ञं नयतीति 'सत्सूद्विष' (पा.सू. 3.2.61) इत्यादिना क्विप् । 'तन्वादीनां छन्दसि बहुलम्' (पा.सू. 6.4.77 वा 1) इति इयङादेशेन 'एरनेकाचः' (पा.सू. 6.4.82) इति यणादेशो बाध्यते, कृदुत्तरपदप्रकृतिस्वरत्वम् (पा.सू. 6.2.139) । समान(वाक्ये)पाद(पदात्पर)त्वाभावात् प्रथमवर्जं तिङन्तानां निघाताभावः ॥\n\nइति एकादशोनुवाकः\n"
}