{
  "id": "TS 1.1.5.1",
  "classification": {
    "kanda": "1",
    "prasna": "1",
    "anuvaka": "5",
    "panchasat": "1"
  },
  "header": "TS 1.1.5.1",
  "panchasatInfo": " 7",
  "padaCount": 50,
  "samhita": "दे॒वो वः॑ सवि॒तोत् पु॑ना॒त्वच्छि॑द्रेण प॒वित्रे॑ण॒ वसोः॒ सूर्य॑स्य र॒श्मिभि॒रापो॑ देवीरग्रेपुवो अग्रेगु॒वोऽग्र॑ इ॒मं ॅय॒ज्ञ्ं न॑य॒ताग्रे॑ य॒ज्ञ्प॑तिं धत्त यु॒ष्मानिन्द्रो॑ ऽवृणीत वृत्र॒तूर्ये॑ यू॒यमिन्द्र॑-मवृणीद्ध्वं ॅवृत्र॒तूर्ये॒ प्रोक्षि॑ताः स्था॒ग्नये॑ वो॒ जुष्टं॒ प्रोक्षा᳚म्य॒ग्नीषोमा᳚भ्याꣳ॒॒ शुन्ध॑द्ध्वं॒ दैव्या॑य॒ कर्म॑णे देवय॒ज्याया॒ अव॑धूतꣳ॒॒ रक्षोऽव॑धूता॒ अरा॑त॒योऽदि॑त्या॒स्त्वग॑सि॒ प्रति॑ त्वा - [ ]",
  "pada": "दे॒वः । वः॒ । स॒वि॒ता । उदिति॑ । पु॒ना॒तु॒ । अच्छि॑द्रेण । प॒वित्रे॑ण । वसोः᳚ । सूर्य॑स्य । र॒श्मिभि॒रिति॑ र॒श्मि - भिः॒ । आपः॑ । दे॒वीः॒ । अ॒ग्रे॒पु॒व॒ इत्य॑ग्रे - पु॒वः॒ । अ॒ग्रे॒गु॒व॒ इत्य॑ग्रे - गु॒वः॒ । अग्रे᳚ । इ॒मम् । य॒ज्ञम् । न॒य॒त॒ । अग्रे᳚ । य॒ज्ञप॑ति॒मिति॑ य॒ज्ञ - प॒ति॒म् । ध॒त्त॒ । यु॒ष्मान् । इन्द्रः॑ । अ॒वृ॒णी॒त॒ । वृ॒त्र॒तूर्य॒ इति॑ वृत्र -तूर्ये᳚ । यू॒यम् । इन्द्र᳚म् । अ॒वृ॒णी॒द्ध्व॒म् । वृ॒त्र॒तूर्य॒ इति॑ वृत्र -तूर्ये᳚ । प्रोक्षि॑ता॒ इति॒ प्र -उ॒क्षि॒ताः॒ । स्थ॒ । अ॒ग्नये᳚ । वः॒ । जुष्ट᳚म् । प्रेति॑ । उ॒क्षा॒मि॒ । अ॒ग्नीषोमा᳚भ्या॒मित्य॒ग्नी - सोमा᳚भ्याम् । शुन्ध॑द्ध्वम् । दैव्या॑य । कर्म॑णे । दे॒व॒य॒ज्याया॒ इति॑ देव-य॒ज्यायै᳚ । अव॑धूत॒मित्यव॑ - धू॒त॒म् । रक्षः॑ । अव॑धूता॒ इत्यव॑ - धू॒ताः॒ । अरा॑तयः । अदि॑त्याः । त्वक् । अ॒सि॒ । प्रतीति॑ । त्वा॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nचतुर्थानुवाके व्रीहिनिर्वापः प्रोक्तः । निरुप्ते तुषस्य रक्षोभागत्वात्तदपनयनार्थोऽवघातः पञ्चमेऽनुवाकेऽभिधीयते । (TB 3.2.5 - 1) प्रोक्षितानामेव व्रीहीणामत्रावघातयोग्यत्वात्प्रोक्षणस्य चोत्पूतोदकसाध्यत्वादुत्पवनमन्त्रस्य चाङ्गभूतस्याङ्गिन्युत्पवने साकाङ्क्षत्वादुत्पवनमन्त्रव्याख्यानात्प्रागेवोत्पवनं विधत्ते — ‘इन्द्रो वृत्रमहन् । सोऽपः । अभ्यम्रियत । तासां यन्मेध्यं यज्ञिय सदेवमासीत् । तदपोदक्रामत् । ते दर्भा अभवन् । यद्दर्भैरप उत्पुनाति । या एव मेध्या यज्ञियाः सदेवा आपः । ताभिरेवैना उत्पुनाति ।” (तै.ब्रा. ३.२.५) इति । इन्द्रेण हतस्य वृत्रस्योदकाभिमुख्येन मृतत्वादुदकस्य सारं निर्गतम् । तच्च सारं द्विविधं दैवं मानुषं च । तत्र मलप्रक्षालनोपयुक्तं मानुषम् । दैवं च द्विविधं स्नानादिना पापशोधकं प्रोक्षणादिना द्रव्यशोधकं च । तदुभयमत्र मेध्ययज्ञियशब्दाभ्यां विवक्षितम् । तच्च निर्गत्य भूमौ दर्भरूपेणाऽऽविर्बभूव ।\nतस्माद्दर्भैरूत्पुनीयात् । दर्भसंख्यां विधत्ते — ‘द्वाभ्यामुत्पुनाति । द्विपाद्यजमानः प्रतिष्ठित्यै ।’ (तै.ब्रा. ३.२.५) इति । अनेन विधीयमानद्वित्वेन विरोधात्पूर्वस्मिन्वाक्ये दर्भैरिति बहुवचनं जात्यभिप्रायं व्याख्येयम् । यजमानो ह्येकेन पादेनोत्तिष्ठन्प्रतिष्ठां न लभते । द्वाभ्यां तु लभते । ततो दर्भद्वित्वमपि प्रतिष्ठित्यै भवति । (#TB)\n\nदेव इति । कल्पः - अथैतस्यामेव स्रुचि तिरःपवित्रमप आनीयोदीचीनाग्राभ्यां पवित्राभ्यां त्रिरुत्पुनाति देवो वः सवितोत्पुनोत्वच्छिद्रेण पवित्रेण वसोः सूर्यस्य रश्मिभिरिति पच्छः’ इति ।\n\nअत्र स्रुक्शब्देन निर्वापहेतुरग्निहोत्रहवणी विवक्षिता । सशूकायामग्निहोत्रहवण्यमप आनीयेत्यन्यत्राभिधानात् । हे आपोऽध्वर्युहृदयेऽवस्थितः प्रेरकोऽन्तर्यामी युष्मानूर्ध्वं पुनातु । केन साधनेन । आदित्यरूपत्वभावनाबलादच्छिद्रेण दर्भपवित्रेण । पुनरपि केन । जगन्निवासहेतोः सूर्यस्य रश्मित्वेन भावितैर्दर्भावयवैः । (TB 3.2.5 - 2) यथोक्तं मन्त्रार्थं विशदयति — ‘देवो वः सवितोत्पुनात्वित्याह । सवितृप्रसूत एवैना उत्पुनाति । अच्छिद्रेण पवित्रेणेत्याह । असौ वा आदित्योऽच्छिद्रं पवित्रम् । तेनेवैना उत्पुनाति । वसोः सूर्यस्य रश्मिभिरित्याह । प्राणा वा आपः । प्राणा वसवः । प्राणा रश्मयः । प्राणैरेव प्राणान्त्संपृणक्ति ।” (तै.ब्रा. ३.२.५) इति । उदकेनाऽऽप्यायिताः प्राणा इत्यपां प्राणत्वम् । आदित्याद्यधिष्ठातृदेवतानुग्रहैश्चक्षुरादीनां प्राणानां देहे वासितत्वाद्वसुशब्दाभिधेयानां देवतानुग्रहाणां प्राणत्वम् । आदित्यरश्मीनां प्राणव्यवहारोपकारित्वात्प्राणत्वम् । ततः सूर्यरूपप्राणत्वेन भावितैर्दर्भप्राणैः सहोदकरूपाः प्राणा उत्पवनकाले संपृक्ता भवन्ति । मन्त्रस्य सवितेत्यनेन लिङ्गेन यत्सावित्रत्वं यच्च पादबद्धत्वादृग्रूपत्वं तदुभयमत्र सप्रयोजनमित्याह — “सावित्रियर्चा । सवितृप्रसूतं मे कर्मासदिति । सवितृप्रसूतमेवास्य कर्म भवति । पच्छो गायत्रिया त्रिष्वमृद्धत्वाय ।” (तै.ब्रा. ३.२.५) इति । ममेदं कर्म निखिलं सवित्रा प्रेरितमस्त्वित्यभिप्रेत्य सावित्रमन्त्रेणोत्पुनीयात् । तेन तत्तथैव संपद्यते । ऋग्रूपत्वेन तत्रत्यं छन्दो ज्ञातुं शक्यते । छन्दसश्चात्र लक्षणतो गायत्रीत्वाद्गायत्र्याश्च त्रिपात्त्वात्प्रतिपादमुत्पवने सति त्रिरावृत्त्या शुध्यति । अतिशयेन कर्मफलं समृद्धं भवति । आवृत्तिप्रकारः सूत्रे दर्शितः — “देवो वः सवितोत्पुनात्विति प्रथममच्छिद्रेण पवित्रेणेति द्वितीयं वसोः सूर्यस्य रश्मिभिरिति तृतीयम्” इति । (#TB)\n\nआप इति । बौधायनः — “अथैना उन्महयन्नुपोत्तिष्ठति आपो देवीरग्रेपुवो अग्रेगुवोऽत्र इमं यज्ञं नयताग्रे यज्ञपतिं धत्त युष्मानिन्द्रोऽवृणीत वृत्रतूर्ये यूयमिन्द्रमवृणीध्वं वृत्रतूर्य इत्यद्भिरेवापः प्रोक्षिताः स्थेति त्रिः” इति ।\n\nआपस्तम्बस्तु मन्त्रैक्यमभिप्रेत्याऽऽह — “आपो देवीरग्रेपुव इत्यभिमन्त्र्य” इति ।\n\nहे जलदेव्यो यूयमिमं यज्ञमविघ्नेन परिसमाप्तिं नयत । यजमानं च स्वर्गं प्रापयत । कीदृश्य आपः । शुद्धिहेतूनां दर्भादीनामपि प्रोक्षणेन शोधकत्वादग्रे पुनन्तीत्यग्रेपुवस्तेन यज्ञं समापयितुं समर्थाः । पुनः कीदृश्यः । प्रवाहरूपेण शीघ्रं गामित्वाद्गन्तृभ्यो मनुष्यादिभ्योऽप्यग्रे गच्छन्तीत्यग्रेगुवः । तेन यजमानं स्वर्गं नेतुं समर्थाः । किंच वृत्रासुरवधे युष्माकमिन्द्रस्य च परस्परमपेक्षा जाता । तत इन्द्रसमाना यूयं किं नाम कर्तुमसमर्थाः । (TB 3.2.5 - 3) अस्य मन्त्रस्य पूर्वभागे तत्रत्यशब्दस्वरूपमेवापां महिमानमभिधावृत्त्या स्पष्टयति । ततोऽत्र किंचिद्ध्याख्येयं नास्तीत्याह — “आपो देवीरग्रेपुवो अग्रेगुव इत्याह । रूपमेवाऽऽसा मेतन्महिमानं व्याचष्टे ।” (तै.ब्रा. ३.२.५) इति । मध्यमभागे प्रार्थितं कार्यमापो नोपेक्षन्त इत्याह — “अग्र इमं यज्ञं नयताग्रे यज्ञपतिमित्याह । अग्र एव यज्ञं नयन्ति । अग्रे यज्ञपतिम् ।” (तै.ब्रा. ३.२.५) इति । ब्राह्मणान्तरप्रसिद्धं परस्परसापेक्षत्वमेवं तृतीयभागे दर्शयतीत्याह — “युष्मानिन्द्रोऽवृणीत वृत्रतूर्ये यूयमिन्द्रमवृणीध्वं वृत्रतूर्य इत्याह । वृत्र ह हनिष्यन्निन्द्र आपो वव्रे । आपो हेन्द्रं वव्रिरे । संज्ञामेवाऽऽसामेतत्सामानं व्याचष्टे ।” (तै.ब्रा. ३.२.५) इति । आपो वव्र इति च्छान्दसो दीर्घः । वृत्राद्भीतायेन्द्राय प्रजापतिर्वज्रमद्भिः प्रक्षाल्य ददावित्यसाविन्द्रस्योदकापेक्षत्वप्रसिद्धिर्वृत्र हेतिशब्देन सूच्यते । अत एव श्रूयते — “तस्मादिन्द्रोऽबिभेत्स प्रजापतिमुपाधावच्छत्रुर्मेऽजनीति तस्मै वज्र सिक्त्वा प्रायच्छदेतेन जहीति तेनाभ्यायत” इति । प्रक्षालितस्यापि वज्रस्येन्द्रेण प्रयोज्यत्वादपामिन्द्रापेक्षेत्येषा प्रसिद्धिरापो हेत्यत्र हशब्देन सूच्यते । आपो मम सहकारिण्य इत्येतदिन्द्रस्य सम्यग्ज्ञानम् । इन्द्रोऽस्माकं सहकारीत्येतदुक्तदेवतानां सम्यग्ज्ञानम् । तामेतामपां संज्ञामिन्द्रेण समानां मन्त्रः प्रख्यापयति । दीर्घव्यत्यासश्छान्दसः । मन्त्रपाठ एवापां प्रोक्षणमित्याह — “प्रोक्षिताः स्थेत्याह । तेनाऽऽपः प्रोक्षिताः ।” (तै.ब्रा. ३.२.५) इति । अद्भिर्ह्येव हवींषि प्रोक्षति । ब्रह्मणाऽप इध्माबार्हिः प्रोक्षति” इति श्रुत्यन्तरम् । ब्रह्मणाऽभिमन्त्रणमन्त्रेणेत्यर्थः । (#TB)\n\nअग्नय इति । अग्नये वो जुष्टं प्रोक्षाम्यग्नीषोमाभ्यामित्यस्य शेषं पूरयित्वा विनियोगः कल्पे दर्शितः — “अथ पुरोडाशीयान्प्रोक्षति देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामग्नये वो जुष्टं प्रोक्षाम्यग्नीषोमाभ्याममुष्मा अमुष्मा इति यथादेवतं त्रिः” इति ।\n\n(TB 3.2.5 - 4) इदमेव तात्पर्यं दर्शयति — “अग्नये वो जुष्टं प्रोक्षाम्यग्नीषोमाभ्यामित्याह । यथादेवतमेवैनान्प्रोक्षति ।“ (तै.ब्रा. ३.२.५) इति । आवृत्तिं बिधत्ते — “त्रिः प्रोक्षति । त्र्यावृद्धि यज्ञः । अथो रक्षसामपहत्यै ।” (तै.ब्रा. ३.२.५) इति । तिस्र आवृत्तयो यस्य यज्ञस्यासौ त्र्यावृत् । त्रिः प्रथमामन्वाह त्रिरुत्तमामित्यादिश्रौतप्रसिद्धिं हिशब्दो द्योतयति । रक्षोघ्नत्वमपामसकृदुक्तम् । (#TB)\n\nशुन्धध्वमिति । कल्पः — “उत्तानानि पात्राणि कृत्वा प्रोक्षति शुन्धध्वं दैव्याय कर्मणे देवयज्याया इति त्रिः” इति ।\n\n(TB 3.2.5 - 5) पूर्ववद्व्याचष्टे — “शुन्धध्वं दैव्याय कर्मणे देवयज्याया इत्याह । देवयज्याया एवैनानि शुन्धति । त्रिः प्रोक्षति । त्र्यावृद्धि यज्ञः । अथो मेध्यत्वाय ।” (तै.ब्रा. ३.२.५) इति । मेध्यत्वं यज्ञार्हत्वम् । (#TB)\n\nअवधूतमिति । कल्पः “कृष्णाजिनमादायावधूत रक्षोऽवधूता अरातय इत्युत्करे त्रिरवधूनोति” इति ।\n\nअवधूतं विनाशितम् । (TB 3.2.5 - 6) प्रत्युष्टमितिवद्व्याचष्टे –”अवधूत रक्षोऽवधूता अरातय इत्याह । रक्षसामपहत्यै ।” (तै.ब्रा. ३.२.५) इति । (#TB)\n\nअदित्या इति । कल्पः — “अथ हैनत्पुरस्तात्प्रतीचीनग्रीवमुत्तरलोमोपस्तृणात्यदित्यास्त्वगसि प्रति त्वा पृथिवी वेत्त्विति” इति ।\n\nहे कृष्णाजिन त्वं भूदेवतायास्त्वक्स्वरूपमसि । ततो भूमिस्त्वां प्रतिगृह्य मदीयेयं त्वगित्येवं जानातु । (TB 3.2.5 - 7) मन्त्रस्योक्तार्थपरत्वं दर्शयति — “अदित्यास्त्वगसीत्याह । इयं वा अदितिः । अस्या एवैनत्त्वचं करोति । प्रति त्वा पृथिवी वेत्त्वित्याह प्रतिष्ठित्यै ।” (तै.ब्रा. ३.२.५) इति । यदि स्वकीयत्वग्रूपेण न स्वी कुर्यात्तदानीमपसारयेत् । ततो न प्रतितिष्ठेत् । अतः प्रतिष्ठार्थोऽयं स्वीकारः । देशादिगुणविशिष्टमास्तरणं विधत्ते — “पुरस्तात्प्रतीचीनग्रीवमुत्तरलोमोपस्तृणति मेध्यत्वाय । तस्मात्पुरस्तात्प्रत्यञ्चः पशवो मेधमुपतिष्ठन्ते । तस्मात्प्रजा मृगंग्राहुकाः ।” (तै.ब्रा. ३.२.५) इति । यस्मादाहवनीयस्य पूर्वभागे कृष्णाजिनं पश्चिमशिरस्कमूर्ध्वलोमकमास्तृतं तस्मात्तादृशा एव सन्तो यूपे बद्धाः पशवो यज्ञं सेवन्ते । यस्मादयं पशुभिः सेव्यो यज्ञस्तस्मादेव प्रत्यवायभयरहिताः सत्यः प्रजा यज्ञार्थं मृगग्रहणशीला भवन्ति । कृष्णाजिनस्याऽऽदरे हेतुं ब्रुवंस्तद्विशिष्टमवघातं विधत्ते — “यज्ञो देवेभ्यो निलायत । कृष्णो रूपं कृत्वा । यत्कृष्णाजिने हविरध्यवहन्ति । यज्ञादेव तद्यज्ञं प्रयुङ्‌क्ते । हविषोऽस्कन्दाय ।” (तै.ब्रा. ३.२.५) इति । यज्ञपुरुषः केनापि निमित्तेन देवेभ्यो विमुखोऽगात्तदा तिरोधाय स्वयं कृष्णमृगो भूत्वा तदीयरूपमात्मनः संपूर्णं कृतवान् । ततः कृष्णाजिनस्योपरि हविरध्यवहन्तीति यदस्ति तेन यज्ञशरीरात्कृष्णाजिनादादाय हवीरूपो यज्ञः प्रयुक्तो भवति । किंचिदधः पतितमपि विहितत्वात्कृष्णाजिनेनावरूद्धत्वाद्धविरस्कन्नमेव भवति । (#TB)\n\nअधिषवणमिति । कल्पः –”तस्मिन्नुलूखलमधिवर्तयत्यधिषवणमसि वानस्पत्यं प्रति त्वाऽदित्यास्त्वग्वेत्त्विति” इति ।\n\nहे उलूखल त्वमधिषवणस्यावघातस्याऽऽधारभूतं वनस्पतिजन्यं चासि । तादृशं त्वां कृष्णाजिनरूपेयं भूमेस्त्वक्प्रतिगृह्य मदीयमिति जानातु । (TB 3.2.5 - 8) अवघाताधारं कर्तुमधिषवणविशेषणमित्याह — “अधिषवणमासि वानस्पत्यमित्याह । अधिषवणमेवैनत्करोति ।” (तै.ब्रा. ३.२.५) इति । अविरोधेन संबन्धायेयमाशीरित्याह — “प्रति त्वाऽदित्यास्त्वग्वेत्त्वित्याह सयत्वाय” (तै.ब्रा. ३.२.५) इति । सयः संबन्धवान्, षिञ्‌बन्धन इत्यस्माद्धातोरुत्पन्नत्वात् । (#TB)\n\nअग्नेरिति । कल्पः- “तस्मिन्पुरोडाशीयानावपत्यग्नेस्तनूरसि वाचो विसर्जनं देववीतये त्वा गृह्णामीति” इति ।\n\nभोः पुरोडाशीयव्रीहिसमूह, त्वमग्नेः शरीरमसि । यतो दाह्यं काष्ठमिव त्वां स्वीकृत्योदराग्निराहवनीयाग्निश्चोपचितवपुर्भवति । किंच, वाचः प्रवृत्तिकारणमसि । त्वदीयरसेनोपचिताया वाचः शब्दोच्चारणे प्रवृत्तत्वात् । अत ईदृशं त्वां देवभक्षणायोलूखले प्रक्षिपामि । (TB 3.2.5 - 9) यथोक्तं मन्त्रार्थं दर्शयति — “अग्नेस्तनूरसीत्याह । अग्नेर्वा एषा तनूः । यदोषधयः । वाचो विसर्जनमित्याह । यदा हि प्रजा ओषधीनामश्नन्ति । अथ वाचं विसृजन्ते । देववीतये त्वा गृह्णामीत्याह । देवताभिरेवैनत्समर्धयति ।” (तै.ब्रा. ३.२.५) इति । देवैर्भक्षितत्वे सति “यावदेका देवता कामयते यावदेका । तावदाहुतिः प्रथते ।” इति न्यायेनाभिवृद्धिः । (#TB)\n\nअद्रिरिति । कल्पः — “मुसलमवदधात्यद्रिरसि वानस्पत्यः स इदं वेदेभ्यो हव्य सुशमि शमिष्वेति” इति ।\n\nहे मुसलपदार्थ त्वं वनस्पतिजन्योऽपि दार्ढ्येन पाषाणोऽसि स त्वं देवार्थमिदं हव्यं भक्षणविरोध्युग्रतुषापनयनेन सुष्ठु शान्तं यथा भवति तथा शमय । (TB 3.2.5 - 10) एतदेवाभिप्रेत्याऽऽह — “अद्रिरसि वानस्पत्य इत्याह । ग्रावाणमेवैनत्करोति । स इदं देवेभ्यो हव्य सुशमि शमिष्वेत्याह शान्त्यै ।” (तै.ब्रा. ३.२.५) इति । मन्त्रमुत्पाद्य लिङ्गसूचितं विनियोगं प्रकटयति — “हविष्कृदेहित्याह । य एव देवाना हविष्कृतः । तान्ह्वयति । त्रिर्ह्वयति । त्रिषत्या हि देवाः ।” (तै.ब्रा. ३.२.५) इति । (#TB)\n\nइषमिति । कल्पः — “अथ दृषदुपले वृषारवेणोच्चैः समाहन्ति इषमा वदोर्जमा वद द्युमद्वदत वय संघातं जेष्मेति” इति ।\n\nतत्प्रकारोऽन्यत्र स्पष्टीकृतः – “आग्नीध्रोऽश्मानमादायेषमावदेति दृषदुपले समाहन्ति द्विर्दृषदि सकृदुपलायां त्रिः संचारयन्नवकृत्वः संपादयति” इति ।\n\nहे पाषाण हविःस्वरूपमिदमन्नं तदीयं स्वादुतरं रसं च यजमान आनेष्यतीति देवेभ्यो वद । हे यज्ञायुधानि सर्वाणि यूयं रसाभिव्यक्तिमदिदं हविरिति देवेभ्यो वदत । वयं त्वनेन पाषाणघोषेणाविनीतं वैरिसंघातं जेष्म । (TB 3.2.5 - 11) अनेन मन्त्रेणेष्टप्राप्तिमनिष्टपरिहारं च दर्शयति -- ”इषमा वदोर्जमा वदेत्याह । इषमेवोर्जं यजमाने दधाति । द्युमद्वदत वय संघातं जेष्मेत्याह । भ्रातृव्याभिभूत्यै ।” (तै.ब्रा. ३.२.५) इति । उपाख्यानेन भ्रातृव्यभिभूतिं द्रढयति — “मनोः श्रद्धादेवस्य यजमानस्यासुरघ्नी वाक् । यज्ञायुधेषु प्रविष्टाऽऽसीत् । तेऽसुरा यावन्तो यज्ञायुधानामुद्वदतामुपाशृण्वन् । ते पराभवन् । तस्मात्स्वानां मध्येऽवसाय यजेत । यावन्तोऽस्य भ्रातृव्या यज्ञायुधानामुद्वदतामुपशृण्वन्ति । ते पराभवन्ति ।” (तै.ब्रा. ३.२.५) इति । श्रद्धालुत्वेन यागं कुर्वतो मनोः प्रभावादिदं सर्वं संपन्नम् । ततो ज्ञातीनामनुकूलानां प्रतिकूलानां च मध्ये य इमं वृत्तान्तं निश्चित्य श्रद्धालुर्यजेत तस्य भ्रातृव्याः पराभवन्ति । प्रेषमन्त्रमुत्पाद्य विनियोगं तात्पर्यं च दर्शयति — “उच्चैः समाहन्त वा आह विजित्यै । वृङ्‌क्त एषामिन्द्रियं वीर्यम् । श्रेष्ठ एषां भवति ।” (तै.ब्रा. ३.२.५) इति । हे आग्नीध्र त्वदीयहस्तगतेन पाषाणेन दृषदुपलायुग्ममुच्चैस्ताडनीयमिति मन्त्रार्थः । तं मन्त्रमध्वर्युः पठेत् । स च पाषाणध्वनिर्विजयाय भवति । यजमानश्चैषां वैरिणामिन्द्रियं बलं च विनाशयति । स्वयं चैषां ज्ञातीनां मध्ये श्रेष्ठो भवति । (#TB)\n\nवर्षवृद्धमिति । कल्पः – “अवहत्य वितुषान्कृत्वोत्तरतः शूर्पमुपयच्छति वर्षवृद्धमसीति” इति ।\n\nहे शूर्प वर्षवृद्धं वेणुनिष्पन्नतया त्वमपि वर्षवृद्धमसि ।\n\nप्रतीति । कल्पः — “तस्मिन्पुरोडाशीयानुद्वपति प्रति त्वा वर्षवृद्धं वेत्त्विति” इति ।\n\nहे व्रीहिसमूह वर्षवृद्धं त्वां स्वकीयत्वेन शूर्पं प्रतिमन्यताम् । (TB 3.2.5 - 12) मन्त्रद्वये वृद्धशब्देन समृद्धिर्द्योत्यत इत्याह -- “वर्षवृद्धमसि प्रति त्वा वर्षवृद्धं वेत्त्वित्याह । वर्षवृद्धा वा ओषधयः । वर्षवृद्धा इषीकाः समृद्ध्यै ।” (तै.ब्रा. ३.२.५) इति । इषीका वेणवः । (#TB)\n\nपरापूतमिति । कल्पः – “अथोदङ्‌पर्यावृत्य परापुनाति परापूतरक्षः परापूता अरातय इति” इति ।\n\n(TB 3.2.5 - 13) रक्षसोऽत्र प्रसङ्गमुपन्यस्य मन्त्रं व्याचष्टे – “यज्ञ रक्षास्यनुप्रविशन् । तान्यस्ना पशुभ्यो निरवादयन्त । तुषैरोषधीभ्यः । परापूत रक्षः परापूता अरातय इत्याह । रक्षसामपहत्यै ।” (तै.ब्रा. ३.२.५) इति । देवाः पशुयागेषु रुधिरं तद्भागत्वेन बहिस्त्यक्त्वा पशुयागेभ्यो रक्षांसि निष्कासितवन्तस्तुषाभागेन चौषध्युपलक्षितेभ्यः । (#TB)\n\nरक्षसामिति । कल्पः “मध्यमे पुरोडाशकपाले तुषानोप्य रक्षसां भागोऽसीप्यधस्तात्कृष्णाजिनस्योपवपत्युत्तरमपरमवान्तरदेशं हस्तेनोपवपतीति बह्वृचब्राह्मणम्” इति ।\n\n(TB 3.2.5 - 14) निष्कासनार्थं भागप्रदानमिति दर्शयति — ‘रक्षसां भागोऽसीत्याह । तुषैरेव रक्षासि निरवदयते ।” (तै.ब्रा. ३.२.५) इति । विधत्ते — “अप उपस्पृशति मेध्यत्वाय ।” (तै.ब्रा. ३.२.५) इति । (#TB)\n\nवायुरिति कल्पः- “वायुर्वो विसविनक्त्विति विविच्य” इति ।\n\nहे तण्डुला यो युष्मान्वायुः कणेभ्यः पृथक्करोतु । (TB 3.2.5 - 15) शुद्ध्यापादकत्वेन वा वायावादर इत्याह “वायुर्वो वि विनक्त्वित्याह । पवित्रं वै वायुः । पुनात्येवैनान् ।” (तै.ब्रा. ३.२.५) इति । (#TB)\n\nदेव इति । कल्पः – “देवो वः सविता हिरण्यपाणिः प्रतिगृह्णात्विति पात्र्यां तण्डुलान्प्रस्कन्दयित्वा” इति ।\n\nहिरण्यमङ्गुलीयकं पाणौ यस्यासौ हिरण्यपाणिः । (TB 3.2.5 - 16) अन्तरिक्षात्पततां वर्षोपलादीनामिवोच्चस्थानस्थिताच्छूर्पात्पततां तण्डुलानामितस्ततः पाते सत्यप्रतिष्ठितत्वेन हविर्विनाशो मा भूदित्यप्रिप्रत्य सवितुः प्रतिग्रह इत्याह — “अन्तरिक्षादिव वा एते प्रस्कन्दन्ति । ये शूर्पात् । देवो वः सविता हिरण्यपाणिः प्रतिगृह्णात्वित्याह प्रतिष्ठित्यै । हविषोऽवस्कन्दाय ।” (तै.ब्रा. ३.२.५) इति । प्रैषयन्त्रमुत्पादयति — “त्रिष्फलीकर्तवा आह । त्र्यावृद्धि प्रज्ञः । अथो मेध्यत्वाय ॥” (तै.ब्रा. ३.२.५) इति । हे यजमानपत्नि त्वया तण्डुलास्त्रिवारं फलीकर्तव्याः । श्वैत्याच्छादकतुषापनयनं फलीकरणम् । (#TB)\n\nअत्र विनियोगसंग्रहः-\n\nदेवो व उत्पुनात्यंशैस्त्रिभिरापोऽनुमन्त्रयेत् । अग्नयेऽग्नी हविः प्रेक्ष्य शुन्धोक्षेद्यागपात्रकम्॥१॥\nअव चर्मोत्करे धुत्वा ह्यदित्याश्चर्मसंस्तृतिः । अध्युलूखलमादध्मादग्नेस्तत्र हविः क्षिपेत्॥२॥\nअद्रिर्मुसलमादत्त इषं दृषदि वादनम् । वर्षसूर्पमुपोह्यत्र प्रति त्वा हविरावपेत् ॥३॥\nपरा व्रीहीन्परापूय रक्षसामिति चर्मणः । अधस्तुषं कपालेन क्षिपेद्वायुर्विविच्यते ॥\nदेवः क्षिपेद्धविः पात्र्यां मन्त्राः सप्तदशेरिताः ॥४॥\n\nअथ मीमांसा ।\n\n(पू. मी. 3.2.3) तृतीयाध्यायस्य द्वितीयपादे चिन्तितम् —\n“हविष्कृदेहीति मन्त्रात्त्रिरवघ्नन्समाह्वयेत् । विनियोगोऽवघाते स्यादाह्वाने वाऽवघातके ।\nऐन्द्रीवन्मान्त्रमाह्वानं गौणं हन्तिर्वृथाऽन्यथा । पाठेन प्रापितं त्रित्वं ह्वयतेरुपचारगीः ॥\nत्रिरभ्यासो विधातव्यो नित्यप्राप्तेरभावतः । हन्तिना लक्ष्यते कालः प्राप्तोऽसौ ह्वयतिस्तथा ।\nविनियोगे वाक्यभेदो लिङ्गादाह्वानशेषता । नैन्द्रीन्यायः श्रुत्यभावाद्बर्हिर्न्यायेन मुख्यगः ॥” इति ॥ (जै. न्या. 3.2.5,6,7,8)\n\nदर्शपूर्णमासयोः श्रूयते — “हविष्कृदेहीति त्रिरवघ्नन्नाह्वयति” इति । देवानामर्थे या हविः संपादयति सा हविष्कृत्, तामेनां संबोध्याध्वर्युरेहीति ब्रूते । तथा चायं मन्त्रो ब्राह्मणेन व्याख्यायते – “हविष्कृदेहीत्याह । य एव देवानाहविष्कृतः । तान्ह्वयति” इति । तमिमं मन्त्रमुच्चार्याध्वर्युस्त्रिवारमवघातं कुर्वन्नाह्वयतीत्यर्थः । अनेन वाक्येन मन्त्रोऽवघाते विनियुज्यते न त्वाह्वाने । एहीत्येतन्मन्त्रगतं पदमाह्वाने समर्थं न त्ववघात इति चेत् । न । तस्यावघातलक्षकत्वात् । यथा पूर्वोदाहृतायामैन्द्र्यामृचीन्द्रशब्दो गौणस्तद्वदेहीति पदं मन्त्रगतत्वेनावघाते गौणं भविष्यति । अन्यथा मन्त्रब्राह्मणयोराह्वानपरत्वाच्छ्रूयमाणमवघ्नन्निति पदमनर्थकं स्यात् । प्राप्तमवघातमुद्दिश्य तत्र मन्त्रस्य त्रित्वस्य च विधौ वाक्यभेद इति चेत् । न । त्रित्वस्य प्राप्तत्वेनानुवादकत्वात् । कस्यांचिच्छाखायामयं मन्त्रो मन्त्रकाण्डे त्रिवारमभ्यस्याऽऽम्नातः । ह्वयतिपदं त्वेहीतिवदवघातपरतयोपचारेण नेयमिति प्राप्ते ब्रुमः – त्रिरभ्यासस्य नित्यवत्प्राप्तिः पाठमात्रेण न सिध्यति । कस्यांचिच्छाखायां द्विःपाठात्कस्यां चित्सकृत्पाठात् । अतोऽसौ नित्यवद्विधीयते । न चावघ्नन्नित्यस्य वैयर्थ्यं तस्य काललक्षकत्वात् । कालस्यापि विधौ वाक्यभेद इति चेन्न । प्राप्तत्वात् । न ह्यवघाते सहायाह्वानमन्यस्मिन्काले भवति । ततोऽर्थप्राप्तः कालः । आह्वानमपि मन्त्रसामर्थ्यादेव प्राप्तत्वान्न विधेयम् । न ह्येहीति मन्त्रपाठ आह्वानमन्तरेणोपपद्यते । मन्त्रव्याख्यानं चोदाहृतम् । तत्रायं वाक्यार्थः संपन्नः — अवघातकाले यदाह्वानं तस्य त्रिरभ्यासः कर्तव्य इति । अत एव शाखान्तरे विस्पष्टमाह्वानानुवादेनाभ्यासो विधीयते — “त्रिर्ह्वयति । त्रिषत्या हि देवाः” इति । एवं सति मन्त्रस्यापि विनियोगे वाक्यभेदः स्यात् । लिङ्गेन त्वाह्वाने विनियुज्यो नावघाते । न चैन्द्रीन्यायोऽत्र प्रसरति । तृतीयाश्रुत्यभावात् । बर्हिर्देवसदनं दामीत्यत्रोक्तेन तु न्यायेन मुख्य एवाऽऽह्वाने लिङ्गेन मन्त्रविनियोगो न त्ववघातरूपे गौणाह्वाने । तस्मान्नावघातशेषोऽयं मन्त्रः ।\n\n(पू. मी. 12.2.3) द्वादशाध्यायस्य द्वितीयपादे चिन्तितम् —\n“सवनीये पुरोडाशे स्यादाहूतिर्हविष्कृतः । न वाऽतिदेशात्स्यान्मैवं पश्वाह्वानात्प्रसक्तितः ॥” इति॥ (जै. न्या. 12.2.3)\n\nसवनीयपुरोडाशस्याऽग्नेयपुरोडाशविकृतित्वात्प्रकृतिवद्विकृतिः कर्तव्येत्यतिदेशेन हविष्कृदाह्वानं तत्र कर्तव्यमिति चेत् मैवम् । न पशो कृतेन हविष्कृदाह्वानेन तत्कालीने पुरोडाशेऽपि प्रसङ्गसिद्धत्वात् । यद्यप्यौषधार्थ हविष्कृदाह्वानं पशौ नास्ति तथाऽप्येषा कृत्वाचिन्ता ।\n\n(पू. मी. 12.2.4) तत्रैवान्यच्चिन्तितम् --\n\n“अस्त्याहूतिश्चरौ सौम्ये नास्ति वा पशुवाकतः । निवृत्तत्वादस्ति मैवमनिवृत्तेः पुरोत्थितेः” इति॥ (जै. न्या. 12.2.4)\n\nतृतीयसवनीये सौम्यचर्वादयस्तेषु हविष्कृदाह्वानं पुनः कर्तव्यं पशावाहूतायास्तस्याः पशुपाके निवृत्तत्वात्, इति चेत् । मैवम् । प्रकृतौ पत्नीसंयाजेभ्य ऊर्ध्वं हविष्कृतः पत्न्या उत्थानकालत्वेन पशावपि ततः पूर्वँ निवृत्त्यभावात् । तस्मात्तत्कालीनेषु सौम्यचर्वादिषु नास्ति पुनराह्वानम् ।\n\n(पू. मी. 11.1.5) एकादशाध्यायस्य प्रथमपादे चिन्तितम् -\n\n“अवघातः सकृद्भूयो वा सकृद्विधिसिद्धितः । दृष्टा तण्डुलनिष्पत्तिस्तदन्तोऽभ्यस्यतामयम् ॥’ इति॥ (जै. न्या. 11.1.7)\n\nव्रीहीनवन्तीत्यत्र सकृन्मुसलघातमात्रेण विधिप्रयुक्तस्यापूर्वस्य सिद्धेर्नास्त्यावृत्तिरिति चेत् । मैवम् । तण्डुलनिष्पत्तेर्दृष्टप्रयोजनत्वेन तत्पर्यन्तस्याभ्यासस्याश्रुतस्यापि कल्पनीयत्वात् । एवं तण्डुलपेषणादावपि द्रष्टव्यम् ।\n\n(पू. मी. 11.1.6) तत्रैवान्यच्चिन्तितम् ।\n\n‘सर्वौषधावघातः किमावर्त्यः सकृदेव वा । आवृत्तिः पूर्ववन्मैवं दृष्टार्थस्यात्र वर्जनात् ॥’ इति॥ (जै. न्या. 11.1.8)\n\nअग्निचयने श्रूयते --- ‘ओदुम्बरमुलूखल सर्वौषधस्य पूरयित्वाऽवहन्त्यथैनदुपदधाति’ इति । अत्रादृष्टमात्रप्रयोजनत्वात्सकृदेवावघातः ।\n\n(पू. मी. 11.4.13) एकादशाध्ययस्य चतुर्थपादे चिन्तितम्\n\n‘अवघातार्थमन्त्रः किमसकृत्सकृदेव वा । प्रहारभेदादावृत्तिः कर्मैक्येन(ण) सकृद्भवेत् ॥’ इति । (जै. न्या. 11.4.19)\n\nअव रक्षो दिवः सपत्नं वध्यासमित्यवहन्तीत्यवघाते विहितो मन्त्र आवर्तनीयः । कुतः । अवघातस्य प्रहाररूपत्वात् । प्रहाराणां च भिन्नत्वात्, इति प्राप्ते ब्रूमः — तण्डुलनिष्पित्तिपर्यन्तत्वेनाऽऽक्षिप्तप्रहाराभ्यासयुक्तस्यावघातस्यैकत्वात्तत्र विनियुक्तस्यावघातोपक्रमे सकृदेव पाठः ।\n(पू. मी. 11.4.14) तत्रैवान्यच्चिन्तितम् ।\n\n‘नानाबीजेषु तन्मन्त्रः सकृद्‌भूयोऽथवा सकृत् । चिकीर्षैक्यात्प्रयोगाणां भिन्नत्वादसकृद्भवेत् ॥’ इति॥ (जै. न्या. 11.4.20)\n\nराजसूये नानाबीजेष्टिसमुदाये श्रुयते - ‘अग्नये गृहपतये पुरोडाशमष्टाकपालं निर्वपति कृष्णानां व्रीहीणा सोमाय वनस्पतये श्यामाकं चरुम्’ इत्यादि । तत्र सोऽवघातमन्त्रः सकृदेव वक्तव्यः । कुतः । सर्वावघातविषयायामेकस्यां चिकीर्षायां प्रवृत्तत्वात्, इति प्राप्ते ब्रूमः — समन्त्रोऽवघातश्चोदकातिदेशेन बीजेषु युज्यते । तत्तद्वीजेषु तण्डुलनिष्पत्तौ स कृतार्थः संपन्नः । पुनर्बीजान्तरे तण्डुलनिष्पत्तये समन्त्रस्यावघातस्य प्रयोक्तव्यत्वादसकृन्मन्त्रपाठः ।\n\n(पू. मी. 10.1.1) दशमाध्यायस्य प्रथमपादे चिन्तितम् —\n“अवघातः कृष्णलानामस्ति नो वाऽस्ति पाकवत् । प्रत्यक्षोक्त्या चरेत्पाकमवघाते तु नास्ति सा ॥’ इति॥ (जै. न्या. 10.1.4)\n\nविकृतिरूपाणां काम्येष्टीनां काण्डे पठ्यते — ‘प्राजापत्यं घृते चरुं निर्वपेच्छतकृष्णलमायुष्कामः’ इति । कृष्णलशब्दः सुवर्णशकलवाची । प्रकृतौ व्रीहीनवहन्तीति पुरोडाशहेतूनां व्रीहीणामवघातो विहितः । सोऽत्र चरुहेतूनां कृष्णलानां चोदकवशादस्ति नो वेति संशयः । अस्तीति पूर्वपक्षप्रतिज्ञा । वितुषीकरणं तत्कृतचरूपकारः । लुप्तेऽप्युपकारे तत्सत्तायां पाकवदिति निदर्शनम् । लुप्तेऽपि विक्लेदनोपकारे पाकः प्रतिवादिनोऽभिमतः । तद्वदवघातोऽप्यस्तु । घृते श्रपयतीति प्रत्यक्षोक्त्या पाकोऽभ्युपगतः । अवघाते तु सोक्तिर्नास्तीति वैषम्यादवघातो नास्ति ।\n\n(पू. मी. 9.1.1) नवामाध्यायस्य प्रथमपादे चिन्तितम् —\n\n‘अवघाते व्रीहिरूपविवक्षोत न वा श्रुतेः । आद्यः साधनतामात्रमवर्ज्यत्वाद्विवक्ष्यते ॥’ इति॥ (जै. न्या. 9.1.3)\n\nव्रीहीनवहन्तीत्यत्र व्रीहीणां स्वरूपं श्रूयमाणत्वाद्विवक्षितम् । तथा सति नैवारश्चरुर्भवतीत्यत्र नीवाराणामव्रीहित्वादवघातो नास्तीत्यूहो नाऽऽरभ्येत । प्राकृतानामवघातविषयाणां व्रीहीणां परित्यागेन व्रीहिस्थानेऽवघातविषयत्वेन नीवाराणां प्रयोग ऊहः । यदा व्रीहिष्वेव नियतोऽवघातो व्रीहिनिवृत्तौ निवर्तते तदा कुत ऊहावसर इति प्राप्ते ब्रूमः — व्रीहिस्वरूपविवक्षायामपि व्रीहिगतोऽपूर्वसाधनत्वाकारो न वर्जयितुं शक्यः । अन्यथाऽवघातवैय्यर्थापत्तेः । ततोऽपूर्वसाधनत्वाकारोऽवश्यं विवक्षितव्यः । तत्र व्रीहिरूपस्यापि विवक्षायां गौरवं स्यात् । तदविवक्षायां तु नीवाराणामपि विहितत्वेनापूर्वसाधनत्वाकारसद्भावादवघातविषयत्वेनोहः सिध्यति ।\n\n(पू. मी. 9.1.2) तत्रैवान्यच्चिन्तितम् —\n\n‘मुसलाद्युक्षणं हन्त्यै स्यादपूर्वाय वोक्तितः । आद्यः प्रकरणादन्त्यो व्यर्थं तत्स्यादिहान्यथा ॥’ इति॥ (जै. न्या. 9.1.5)\n\n‘प्रोक्षिताभ्यामुलूखलमुसलाभ्यामवहन्ति’ इति श्रूयते । तत्र प्रोक्षणमुलूखलमुसलद्रव्यद्वाराऽवघातार्थम् । कुतः । वाक्येन तच्छेषत्वप्रतीतेरिति चेत् । मैवम् । प्रकरणेनापूर्वशेषत्वावगमात् । न च वाक्यं प्रकरणाद्बलीय इति वाच्यम् । अपूर्वशेषत्वाभावे वैयर्थ्यप्रसङ्गात् । पूर्वपक्षे यत्रावघातस्तत्रैव प्रोक्षणम् । तथा सति नैर्ऋतचरौ कृष्णानां व्रीहीणां नखनिर्भिन्नमिति श्रुतेषु नखेषु प्रोक्षणं नोह्यते । सिद्धान्ते त्वपूर्वस्य प्रयोजकत्वादस्ति तत्रोहः । तदेवमवघातसंबद्धा विचारा उदाहृताः ।\n\nअथ व्याकरणम् —\n\nदेवो व इत्यादिषु स्वरो गतः । अच्छिद्रेणेत्वत्र बहुव्रीहिपक्षे ‘नञ्सुभ्याम्’ (पा.सू. ६-२-१७२) इत्युत्तरपदान्तोदात्तः प्राप्नोति । ततस्तत्पुरुष एव कर्तव्यः । छिद्रं छेदनोपेतं न भवतीत्यच्छिद्रं तत्राव्ययपूर्वपदप्रकृतिस्वरत्वम् । पवित्रशब्दे प्रत्ययस्वरः । वसुसूर्यशब्दौ वृषादी । आप इत्यत्र वाक्यादित्वात् नाऽऽमन्त्रितनिघातः । देवीरित्यादीनां सोऽस्ति । यज्ञपतिमित्यत्र ‘पत्यावैश्वर्ये’ (पा.सू. ६-२-१८) इति पूर्वपदप्रकृतिस्वरः । वृत्रस्तूर्यते हिंस्यतेऽस्मिन्निति वृत्रतूर्यं युद्धम् । तूरीधातोः स्वार्थण्यन्तस्याजन्तत्वेन ‘अचो यत्’ (पा.सू. ३-१-९७) इति यत्प्रत्यये सति प्रत्ययस्वरं बाधित्वा ‘तित्स्वरितम्’ (पा.सू. ६-१ -८५)) इति स्वरिते प्राप्ते तदपवादः ‘यतोऽनावः’ (पा.सू. ६-१-२१३) नौशब्दव्यतिरिक्तस्य यत्प्रत्ययान्तस्वाऽऽदिरुदात्तो भवति । ततो वृत्रेत्युपपदसद्भावात्समासान्तोदात्तत्वं बाधित्वा ‘गतिकारकोपपदात्कृत्’ (पा.सू. ६-२-१३९) इत्युत्तरपदप्रकृतिस्वरत्वम् । प्रोक्षिता इत्यत्र गतिरनन्तरः’ (पा.सू. ६-२-४९) इति पूर्वपदप्रकृतित्वरत्वम् अवधूतमित्यत्रापि तद्वत् । अधिषवणमित्यत्र सवनशब्दस्य ल्युट्‌प्रत्ययान्तत्वेन ‘लिति’ [पा. ६-१-१९३] इति प्रत्ययात्पूर्वपदस्योदात्तत्वे सति समासे कृदुत्तरपदप्रकृतिस्वरत्वम् । वानस्पत्यमित्यत्र वनस्पतेर्विकार इत्यस्मिन्नर्थे विहितस्तद्धितप्रत्यय उदात्तः । वाच इत्यत्र ‘सावेकाचः’ [पा. ६-१-१६८] इति विभक्तिरूदात्ता । अधिषवणवद्विसर्जनम् । देववीतय इत्यत्र दासीभारादित्वात् ‘दासीभाराणां च’ [पा. ६-२-४२] इति सूत्रांशेन पूर्वपदप्रकृतिस्वरे सति समासस्वरो बाध्यते । सुशमीत्यत्रोत्तरपदस्य प्रत्ययस्वरेणान्तोदात्तत्वात्कृदुत्तरपदत्वेनापि तथैव प्राप्तौ ‘परादिश्छन्दसि बहुलम् । [पा. ६-२-१९९] इत्युत्तरपदाद्युदात्तत्त्वम् । द्युमदित्यत्र मतुपः पित्त्वादनुदात्तत्वे प्राप्ते तदपवादः ‘ह्रस्वनुड्भ्यां मतुप्’ [पा. ६-१-१७६] ह्रस्वान्तादन्तोदात्तान्नुडागमाच्चोत्तरो मतुबुदात्तः स्यात् । अवधूतवत्परापूतम् । हिरण्यपाणिरित्यत्र बहुव्रीहित्वात्पूर्वपदस्वरः । हिरण्यशब्दश्चाद्युदात्तेषु निपातितः ।\n\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीय तैत्तरीयसंहिताभाष्ये प्रथमकाण्डे प्रथमप्रपाठके\nपञ्चमोऽनुवाकः ॥५॥\n",
  "bhattaBhashya": "\n\n\n2उन्महयन्नुपोत्तिष्ठति - आप इति ॥ हे आपः । आमन्त्रिताद्युदात्तत्वम् । उत्तरेषामामन्त्रितानामाष्टमिकं सर्वानुदात्तत्वम् (पा.सू. 8.1.19), 'विभाषितं विशेषवचने बहुवचनम्' (पा.सू. 8.1.14) इति पूर्वस्य विद्यमानत्वात् । हे देवीः देवनगुणयुक्ताः । 'वा छन्दसि' (पा.सू. 6.1.106) इति पूर्वसवर्णदीर्घत्वम् । हे अग्रेपुवः भस्मादेश्शुद्धिकारणात् प्रथममेव वस्तूनां शोधिकाः । क्विपि 'तत्पुरुषे कृति बहुळं' (पा.सू. 6.3.14) इत्यलुक् । हे अग्रेगुवः प्रथमं स्नानकाल एव यागसाधनत्वं गच्छन्त्यः । 'ऊङ् च गमादीनामिति वक्तव्यम्' (पा.सू. 6.4.40 वा 2) इति क्वौ अनुनासिकलोपः ऊकारश्च । ईदृश्यो यूयमिमं प्रस्तुतं यज्ञमग्रे नयत यज्ञानामग्रं प्रापयत । यज्ञपतिं यजमानं चाग्रे धत्त यजमानानामग्रगण्यं कुरुत । 'पत्यावैश्वर्ये' (पा.सू. 6.2.18) इति यज्ञपतौ पूर्वपदप्रकृतिस्वरत्वम् । किं हि नाम भवतीनामशक्यमित्याह युष्मानिति । युष्मान्खल्विन्द्रो वृत्रतूर्ये वृत्रवधार्थसङ्ग्रामे अवृणीत वृणीतवान् । यूयमपीन्द्रं वृत्रतूर्ये अवृणीध्वं वृतवत्यः । युष्माकमिन्द्रो यूयं चेन्द्रस्य सहाया इति स्तुतिः । वृत्रस्तूर्यते हिंस्यतेऽस्मिन्निति वृत्रतूर्यं युद्धम् । तुर्वी त्वरणहिंसयोः, 'हन्त्यर्थाश्च' इति चुरादिपाठात् स्वार्थिकण्यन्तात् 'अचो यत्' (पा.सू. 3.1.97) इति यत् । 'यतो नावः' (पा.सू. 6.1.213) इत्याद्युदात्तत्वम् । कृदुत्तरपदप्रकृतिस्वरत्वम् (पा.सू. 6.2.139) तेन । 'वृत्रँ ह हनिष्यन्निन्द्र आपो वव्रे' (तै.ब्रा. 3.2.5) इत्यादि ब्राह्मणम् ॥\n\n3प्रोक्षणीः प्रोक्षति - प्रोक्षितास्थेति ॥ स्वत एव शुद्धा यूयं शुद्धाः स्थ इति मन्त्रोच्चारणमेवासां प्रोक्षणम् । । 'अद्भिर्ह्येव हवीꣳषि प्रोक्षति, ब्रह्मणापः' (तै.सं. 2.6.5) इत्यादि ब्राह्मणम् । 'प्रोक्षितास्थेत्याह । तेनापः प्रोक्षिताः' (तै.ब्रा. 3.2.5) इति च । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ॥\n\n4पुरोडाशीयान् प्रोक्षति - अग्नय इति ॥ अग्न्यर्थं युष्मान्प्रोक्षामि आद्भिस्सिञ्चामि । जुष्टं प्रियं यथा भवति तथा सिञ्चामि । 'नित्यं मन्त्रे' (पा.सू. 6.1.210) इति जुष्टशब्द आद्युदात्तः । अग्नीषोमाभ्यामित्यत्र 'वो जुष्टं प्रोक्षामि' इत्यनुषज्यते । 'देवताद्वन्द्वे च' (पा.सू. 6.2.141) इति युगपत्स्वरः ॥\n\n5पात्राणि प्रोक्षति - शुन्धध्वमिति । गतम् (तै.सं. 1.1.3) ।\n\n6कृष्णाजिनमवधूनोति - अवधूतमिति यजुरादिकयैकपदया गायत्र्या ॥ अवधूतं विनाशितम् । शिष्टं व्यख्यातं प्रत्युष्टादि मन्त्रेण (तै.सं. 1.1.2) । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ॥\n\n7कृष्णाजिनमवस्तृणाति - अदित्या इति ॥ अदितिः अखण्डनीया । कर्मणि क्तिन्, अव्ययपूर्वपदप्रकृतिस्वरत्वम् (पा.सू. 6.2.2) । अखण्डितायाः पृथिव्यास्त्वगिव प्रियतममसि, अतस्त्वामास्तीर्णां पृथिवी प्रतिवेत्तु आत्मन उपरि तवावस्थानमनुजानातु न न्यक्कारयतु । सा तु माऽवमंस्त । पृथिवीशब्दो ङीषन्तोन्तोदात्तः ॥\n\n8उलूखलमध्यूहति - अधिषवणमिति ॥ अधिषूयते अभिपीड्यते अवहन्यतेऽस्मिन्निति सुनोतेरधिकरणे ल्युट् (पा.सू. 3.3.117), उपसर्गात्सुनोति' (पा.सू. 8.3.65) इत्यादिना षत्वम्, कृदुत्तरपदप्रकृतिस्वरेण (पा.सू. 6.2.139) लिति (पा.सू. 6.1.193) प्रत्ययात्पूर्वस्योदात्तत्वम् । वनस्पतेर्विकार इति पत्युत्तरपदलक्षणो ण्यः (पा.सू. 4.1.85) । ईदृशं महाभागं त्वमसि । तस्मात् अदित्यास्त्वग्भूतं कृष्णाजिनं त्वां प्रतिवेत्तु अनुजानातु । आत्मोपरि तवावस्थानं क्षमताम् ॥\n\n9पुरोडाशीयानावपति - अग्नेरिति ॥ अग्नेस्तनूश्शरीरमिवासि, उद्दीपकत्वात् । हे पुरोडाशीयसमूह । 'कृषिचमितमि' (उ.सू. 84) इत्यादिना तनोतेरूप्रत्ययः । स्तुत्यर्थत्वादग्निशब्दोपादानस्य विकृतौ नोहः । 'अग्नेर्वा एषा तनूः । यदोषधयः' (तै.ब्रा. 3.2.5) इति ब्राह्मणम् । किञ्च वाचो विसर्जनमसि । विसृज्यते वागनेनेति करणे ल्युट् (पा.सू. 3.3.117) । कृदुत्तरपदप्रकृतिस्वरेण (पा.सू. 6.2.139) लित्स्वरः । 'सावेकाचः' (पा.सू. 6.1.168) इति वाचः परस्य विभक्तेरुदात्तत्वम् । 'यदा हि प्रजा ओषधीनामश्नन्ति । अथ वाचं विसृजन्ते' (तै.ब्रा. 3.2.5) इति ब्राह्मणम् । एवं विश्वजननं त्वां देववीतये देवानां भक्षणार्थं गृह्णामि उलूखले त्वां प्रक्षिपामि । दासीभारादित्वात् (पा.सू. 6.2.42) पूर्वपदप्रकृतिस्वरत्वम् ॥\n\n10मुसलमवदधाति - अद्रिरसीति ॥ अत्ता आहर्ता तुषाणां अद्रिः । 'अदिशदिभूशुभिभ्यःक्रिन्' (उ.सू. 505) इति क्रिन्प्रत्ययः, नित्त्वादाद्युदात्तत्वम् । ईदृशो वनस्पतेर्विकारस्त्वमसि । स तादृशस्त्वं इदं हव्यं हवनार्हम् । 'छन्दसि च' (पा.सू. 5.1.67) इति यत्प्रत्ययः । सुशमि सुष्ठु स्वयमेव शाम्यतीति सुशमि । 'शमित्यष्टाभ्यो घिनुण्’ (पा.सू. 3.2.141) । 'परादिश्छन्दसि बहुळं' (पा.सू. 6.2.199) इत्युत्तरपदाद्युदात्तत्वम् । ईदृशमिदं हव्यं देवेभ्यः देवतार्थं शमिष्व शामय सुखहेतुं कुरु । शमयतेः लोट् । 'बहुळं छन्दसि' (पा.सू. 2.4.73) इति शपो लुक् ॥\n\n11वृषारवेण दृषदुपले समाहन्ति - इषमिति ॥ हविर्लक्षणं यदिदमन्नं आवद देवेभ्य आवेदय, युष्मदर्थमिदमनेन यजमानेन संस्क्रियते, इति । एवं ऊर्जमावदेति व्याख्यातम् । ऊर्क् रसः । इदानीं यज्ञायुधान्युच्यन्ते - द्युमत् दीप्तिमत् । दिवेः क्विप्प्रत्ययान्तान्मतुपि 'दिव उत्' (पा.सू. 6.1.131) इत्युत्वे 'ह्रस्वनुड्भ्यां मतुप्' (पा.सू. 6.1.176) इति मतुप उदात्तत्वम् । ईदृशमिदमन्नं संस्क्रियमाणं देवेभ्यो वदत वेदयत । ननु देवास्स्वयमेव ज्ञास्यन्ति, तत्किमनेन घोषणेनेत्यत्राह - वयं युष्मदीयेन शब्देन सङ्घातं भ्रातृव्यसमूहं जेष्म जयेम । जयतेर्लेटि 'सिब्बहुळं लेटि' (पा.सू. 3.1.34) इति सिप्प्रत्यः, 'बहुळं छन्दसि' (पा.सू. 2.4.73) इति शपो लुक् । सङ्घातशब्दस्य थाथादिस्वरेण (पा.सू. 6.2.144) उत्तरपदान्तोदात्तत्वम् । 'मनोश्श्रद्धा देवस्य' (तै.ब्रा. 3.2.5) इत्यादिब्राह्मणम् ॥\n\n12शूर्पमुपयच्छति - वर्षवृद्धमसीति ॥ व्याख्यातां बर्हिषि (तै.सं. 1.1.2) । इह तु शूर्पमुच्यते ॥\n\n13पुरोडाशीयानुद्वपति - प्रति त्वेति ॥ हे पुरोडाशीयसमूह वर्षवृद्धं त्वां शूर्पः प्रतिवेत्तु अनुजानातु आत्मोपरि तव प्रक्षेपणं क्षमताम् ॥\n\n14परापुनाति - परापूतमिति यजुरादिकैकपदया गायत्र्या । परापूतं परास्तं । शिष्टं प्रत्युष्टादिना व्याख्यातम् (तै.सं. 1.1.2) । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् । 'यज्ञꣳ रक्षाꣳस्यनुप्राविशन्' (तै.ब्रा. 3.2.5) इति ब्राह्मणम् ॥\n\n15तुषान्निरस्यति - रक्षसामिति ॥ सुबोधम् । 'कर्षात्वतः' (पा.सू. 6.1.159) इति भागशब्दोन्तोदात्तः ॥\n\n16त्वचं विविनक्ति - वायुरिति ॥ वायुर्वो युष्मान् विविनक्तु तण्डुलेभ्यः कणान्पृथक्करोतु ॥\n\n17तण्डुलान् प्रस्कन्दयति - देवो व इति ॥ देवस्सविता सर्वस्य प्रेरकः हिरण्यपाणिः हिरण्याभरणपाणिः युष्मान् प्रतिगृह्णातु प्रतिगृह्य रक्षतु । हिरण्यस्य विकारो वलयाङ्गुलीयकादिः पाण्योर्य स्येति समुदायविकारषष्ठ्या (पा.सू. 2.2.24 वा 13) विगृह्य 'सप्तम्युपमानपूर्वपदस्य बहुव्रीहिर्वाच्यो वाचोत्तरपदलोपश्च' (पा.सू. 2.2.24 वा 12) इति बहुव्रीहौ पूर्वपदप्रकृतिस्वरत्वम् । 'उशीरदाशेरकपालपलालशैवालश्यामाकशरीरशरावहृदयहिरण्यारण्यापत्यदेवराणाम्' (फि.सू. 67) इति हिरण्यशब्द आद्युदात्तः । 'अन्तरिक्षादिव' (तै.ब्रा. 3.2.5) इत्यादि ब्राह्मणम् ॥\n\nइति पञ्चमोनुवाकः ॥\n"
}