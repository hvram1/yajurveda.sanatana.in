{
  "id": "TS 1.1.4.2",
  "classification": {
    "kanda": "1",
    "prasna": "1",
    "anuvaka": "4",
    "panchasat": "2"
  },
  "header": "TS 1.1.4.2",
  "panchasatInfo": " 6 ",
  "padaCount": 46,
  "samhita": "हिꣳसिषमु॒रु वाता॑य दे॒वस्य॑ त्वा सवि॒तुः प्र॑स॒वे᳚ऽश्विनो᳚र् बा॒हुभ्यां᳚ पू॒ष्णो हस्ता᳚भ्या-म॒ग्नये॒ जुष्टं॒ निर्व॑पाम्य॒ग्नीषोमा᳚भ्या-मि॒दं दे॒वाना॑मि॒दमु॑ नः स॒ह स्फा॒त्यै त्वा॒ नारा᳚त्यै॒ सुव॑र॒भि वि ख्ये॑षं ॅवैश्वान॒रं ज्योति॒र् दृꣳह॑न्तां॒ दुर्या॒ द्यावा॑पृथि॒व्यो- रु॒र्व॑न्तरि॑क्ष॒ मन्वि॒-ह्यदि॑त्या स्त्वो॒पस्थे॑ सादया॒म्यग्ने॑ ह॒व्यꣳ र॑क्षस्व ॥",
  "pada": "हिꣳ॒॒सि॒ष॒म् । उ॒रु । वाता॑य । दे॒वस्य॑ । त्वा॒ । स॒वि॒तुः । प्र॒स॒व इति॑ प्र -स॒वे । अ॒श्विनोः᳚ । बा॒हुभ्या॒मिति॑ बा॒हु -भ्या॒म् । पू॒ष्णः । हस्ता᳚भ्याम् । अ॒ग्नये᳚ । जुष्ट᳚म् । निरिति॑ । व॒पा॒मि॒ । अ॒ग्नीषोमा᳚भ्या॒मित्य॒ग्नी - सोमा᳚भ्याम् । इ॒दम् । दे॒वाना᳚म् । इ॒दम् । उ॒ । नः॒ । स॒ह । स्फा॒त्यै । त्वा॒ । न । अरा᳚त्यै । सुवः॑ । अ॒भि । वीति॑ । ख्ये॒ष॒म् । वै॒श्वा॒न॒रम् । ज्योतिः॑ । दृꣳह॑न्ताम् । दुर्याः᳚ । द्यावा॑पृथि॒व्योरिति॒ द्यावा᳚ - पृ॒थि॒व्योः । उ॒रु । अ॒न्तरि॑क्षम् । अन्विति॑ । इ॒हि॒ । अदि॑त्याः । त्वा॒ । उ॒पस्थ॒ इत्यु॒प-स्थे॒ । सा॒द॒या॒मि॒ । अग्ने᳚ । ह॒व्यम् । र॒क्ष॒स्व॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nकर्मण इति । बौधायनः - ‘अथ प्रातर्हुतेऽग्निहोत्रे हस्तौ संमृशते कर्मणे वां देवेभ्यः शकेयमिति’ इति ।\nआपस्तम्बः - कर्मणे वां देवेभ्यः शकेयमिति हस्ताववनिज्य’ इति ।\nहे हस्तौ देवानां संबन्धिने कर्मणे प्रक्षालितौ युवां प्रयोक्तुं शक्तो भूयासम् । (TB 3.2.4 - 1) विनाऽपि प्रक्षालनं लौकिकशक्तेः सद्भावाच्छास्त्रीयशक्त्यर्थो मन्त्रः प्रक्षालनहेतुरित्यभिप्रेत्याऽऽह — ‘कर्मणे वां देवेभ्यः शकेयमित्याह शक्त्यै ।’ (तै.ब्रा. ३.२.४) इति । कंचिन्मन्त्रमुत्पाद्य तृणास्तरणे विनियुङ्के — “यज्ञस्य वै संततिमनु प्रजाः पशवो यजमानस्य संतायन्ते । यज्ञस्य विच्छित्तिमनु प्रजाः पशवो यजमानस्य विच्छिद्यन्ते । यज्ञस्य संततिरसि यज्ञस्य त्वा संतत्यै स्तृणामि संतत्यै त्वा यज्ञस्येत्याहवनीयात्संतनोति । यजमानस्य प्रजायै पशूना संतत्यै ।’ (तै.ब्रा. ३.२.४) इति । यज्ञस्य त्वा संतत्या इत्येषां पदानामादरार्थेन द्विरभ्यासेन भूमिर्यथा न दृश्यते तथा स्तरणीयमिति सूच्यते । अत एवान्यत्राऽऽम्नातम् — ‘अनतिदृश्न स्तृणाति’ इति । स्तरणप्रदेशस्याऽऽद्यन्तौ कल्पे दर्शितौ — ‘गार्हपत्यात्प्रक्रम्य संततामुलपराजी स्तृणात्याहवनीयात्’ इति । उलपराजिस्तृणविशेषः । प्रणयनं विधत्ते — ‘अपः प्रणयति ।’ (तै.ब्रा. ३.२.४) इति । तत्प्रकारः कल्पे दर्शितः — ‘अथोत्तरेण गार्हेपत्यमुपविश्य कसं वा चमसं वा प्रणीताप्रणयनमानीय तस्मिस्तिरःपवित्रमप आनयन्नाह ब्रह्मन्नपः प्रणेष्यामि यजमान वाचं यच्छेति प्रसूतः समं प्राणैर्धारयमाणो षिञ्चन्हृत्वोत्तरेणाऽऽहवनीयं दर्भेषु सादयित्वा” इति । प्रणयनविधेरर्थवादमाह – ‘श्रद्धा वा आपः । श्रद्धामेवाऽऽरभ्य प्रणीय प्रचरति ।” (तै.ब्रा. ३.२.४) इति । अपां श्रद्धाजनकत्वेन श्रद्धारूपत्वमुपचर्यते । तज्जनकत्वं च श्रुत्यन्तरे समाम्नातम् “आपां हास्मै श्रद्धां संनमन्ते पुण्याय कर्मणे” इति । दृश्यते च स्नानाचमनोपेतस्य श्रद्धातिशयः । पूर्वोक्तमेव प्रणयनविधिं पुनः पुनरनूद्य बहुधा स्तौति — “अपः प्रणयति । यज्ञो वा आपः । यज्ञमेवाऽऽरभ्य प्रणीय प्रचरति । अपः प्रणयति । वज्रो वा आपः । वज्रमेव भ्रातृव्येभ्यः प्रहृत्य प्रणीय प्रचरति । अपः प्रणयति । आपो वै रक्षोघ्नीः । रक्षसामपहत्यै । अपः प्रणयति । आपो वै देवानां प्रियं धाम । देवानामेव प्रियं धाम प्रणीय प्रचरति । अपः प्रणयति । आपो वै सर्वा देवताः । देवता एवाऽऽरभ्य प्रणीय प्रचरति ।” (तै.ब्रा. ३.२.४) इति । यज्ञो यथाऽभीष्टस्वर्गसाधनं तद्वदपामभीष्टप्रीत्यादिसाधनत्वाद्यज्ञत्वम् । प्रणीताभिरद्भिः पिष्टस्य संयवनं प्रचरणम् । यथा वज्रो वैरिणं वारयति तद्वदापः शत्रुं वारयन्ति । रक्षोघ्नीत्वं पुरैवोक्तम् । वृष्ट्युदकस्य देवप्रियधाम्नो द्युलोकादुत्पन्नत्वादपां तद्धामत्वम् । देवास्तावदग्निं प्रविश्य तद्भावं प्राप्ताः । तथा च श्रूयते — “देवासुराः संयत्ता आसन् । ते देवा बिभ्यतोऽग्निं प्राविशन् । तस्मादाहुरग्निः सर्वा देवता इति’ इति । स चाग्निरप्सु प्रविष्टः । “स निलायत । सोऽपः प्राविशत् ।” इति श्रुतेः । तस्मादपां सर्वदेवतात्वम् । ब्राह्मणान्तराद्वा तथात्वं द्रष्टव्यम् । (#TB)\nवेषायेति । कल्पः — “आदत्ते दक्षिणेनाग्निहोत्रहवणी सव्येन शूर्पं वेषाय त्वेति” इति ।\nतदेतदुभयं यज्ञायुधमध्यपाति । तानि यज्ञायुधान्यत्रैवमाम्नातानि — स्फ्यश्च कपालानि चाग्निहोत्रहवणी च शूर्पं च कृष्णाजिनं च शम्या चोल्‌खलं च मुसलं च दृषच्चोपला चैतानि वे दश यज्ञायुधानि” इति । तेषां प्रथोगप्रकारस्तत्रैव दर्शितः — “उत्तरेण गार्हपत्याहवनीयौ दर्भान्सस्तीर्य द्वंद्वं न्यञ्चि पात्राणि प्रयुनक्ति दशापराणि दश पूर्वाणि स्फ्यश्च कपालानि चेति यथासमाम्नातमपराणि प्रयुज्य स्रुवं जुहूमुपभृतं ध्रुवां वेदं पात्रीमाज्यस्थालीं प्राशित्रहरणमिडापात्रं प्रणीताप्रणयनमिति पूर्वाणि तान्युत्तरेणावशिष्टान्यन्वाहार्यस्थालीं मदन्तीमुपवेषं प्रातर्दोहपात्राणीति प्रणीताप्रणयनं पात्रसंसादनात्पूर्वमेके समामानन्ति” इति । तत्राग्निहोत्रहवण्यादाने शाखान्तरमन्त्र उदाहृतः — “वानस्पत्याऽसि दक्षाय त्वेत्यग्निहोत्रहवणीमादत्ते” इति । तस्माद्वेषाय त्वेति मन्त्रेण शूर्पमादत्ते । वेषो व्याप्तिमान्यज्ञस्तदर्थं भोः शूर्प त्वामाददे । अत्रार्थावबोधकाल एव वाक्यपूर्तये पदाध्याहारः । अनुष्ठानकाले तु न लौकिकं पदमध्याहर्तव्यम् । अनाम्नातस्योहादिवदमन्त्रत्वात् । अवबुद्धस्यार्थस्य वाक्यैकदेशेनापि संस्कारोद्‌बोधे सति स्मृत्युत्पत्तेः । अमन्त्रत्वादेव तद्द्वारकस्मृत्या नास्त्यदृष्टं किंचित् । सूर्याय जुष्टं निर्वपामीत्यूहादीनमन्त्रानपि प्रयुञ्जते । अन्यथाऽग्रये जुष्टमित्येवमाम्नातस्यैव प्रयोगे सौर्यकर्मसमवेतस्यार्थस्य स्मृत्यभावप्रसङ्गात् । (TB 3.2.4 - 2) शूर्पस्य यज्ञार्थत्वं निर्वापावघातादौ प्रसिद्धमित्याह — “वेषाय त्वेत्याह । वेषाय ह्येनदादत्ते ।” (तै.ब्रा. ३.२.४) इति । (#TB)\nप्रत्युष्टमिति । कल्पः — “प्रत्युष्ट रक्षः प्रत्युष्टा अरातय इत्याहवनीये गार्हपत्ये वा प्रतितप्य” इति ।\n(TB 3.2.4 - 3) व्याचष्टे — “प्रत्युष्ट रक्षः प्रत्युष्टा अरातय इत्याह । रक्षसामपहत्यै ।” (तै.ब्रा. ३.२.४) इति । (#TB)\nधूरसीति । कल्पः - “जघनेन गार्हपत्यमग्निष्ठमनो भवति तस्यैत्योत्तरां युगधुरमभिमृशति धूरसि धूर्व धूर्वन्तं धूर्व तं योऽस्मान्धूर्वति तं धूर्वं यं वयं धूर्वाम इति” इति ।\nव्रीहिरूपहविर्धारकशकटसंबन्धिनो युगस्य बलीवर्दवहनप्रदेशे कश्चिद्धिंसकोऽग्निः शास्त्रदृष्टोऽस्ति तं प्रार्थयते — भो वह्ने त्वं हिंसकोऽसि । ततः पापरूपं हिंसकं विनाशय । किंच यो राक्षसादिर्यागविघ्नेनास्माञ्जिघांसति तमपि विनाशय । यं वाऽऽलस्यादिरूपं वैरिणं वयं धूर्वामो जिघांसामस्तमपि विनाशय । (TB 3.2.4 - 4) वह्न्याधारभूताया युगधुरः संस्पर्शं विधत्ते — “धूरसीत्याह । एष वै धुर्योऽग्निः । तं यदनुपस्पृश्यातीयात् । अध्वर्युं च यजमानं च प्रदहेत् । उपस्पृश्यात्येति । अध्वर्योश्च यजमानस्य चाप्रदाहाय ।” (तै.ब्रा. ३.२.४) इति । तं धूर्वेति वाक्ययोः पौनरुक्त्यभ्रमं निवारयति — “धूर्व तं योऽस्मान्धूर्वति तं धूर्व यं वयं धूर्वाम इत्याह । द्वौ वाव पुरुषौ । यं चैव धूर्वति । यश्चैनं धूर्वति । तावुभौ शुचाऽर्पयति ।” (तै.ब्रा. ३.२.४) इति । शोकेन योजयतीत्यर्थः । (#TB)\n\nत्वं देवानामिति । कल्पः - “अनोऽभिमन्त्रयते त्वं देवानामसि सस्नितमं पप्रितमं जुष्टतमं वह्नितमं देवहूतममह्रुतमसि हविर्धानं दृहस्व मा ह्वारिति” इति । भोः शकट त्वं देवानां संबन्धि भवसि । ततः शुद्धतमं व्रीहिभिः पूर्णतमं प्रियतमं हविषो वाहकतमं देवानामाह्वातृतमं चासि । किंच व्रीहिभारापादितवक्रत्वरहितं हविषो धारकमस्यतो दृढं भव भग्नं मा भूः । (TB 3.2.4 - 5) मन्त्रस्य प्रथमभागे स्पष्टार्थत्वं दर्शयति - ”त्वं देवानामसि सस्नितमं पप्रितमं जुष्टतमं वह्नितमं देवहूतममित्याह । यथायजुरेवैतत् ।” (तै.ब्रा. ३.२.४) इति । मन्त्रपदैर्योऽर्थो यथा प्रतीयते स तथैव न त्वत्र कश्चिद्विवक्षाविशेषोऽस्ति । द्वितीयभागे व्रीहिभारप्रयुक्तं शैथिल्यं वार्यत इत्याह – ”अह्रुतमसि हविर्धानमित्याहानार्त्यै ।” (तै.ब्रा. ३.२.४) इति । तृतीयभागे स्वयमप्यारोढुं शकटस्य धैर्यं संपाद्यत इत्याह — “दृहस्व मा ह्वारित्याह धृत्यै ।” (तै.ब्रा. ३.२.४) इति । अत एवाऽऽपस्तम्ब उत्तरस्य भागस्य मन्त्रान्तरत्वमभिप्रेत्याऽऽह — “अह्रुतमसि हविर्धानमित्यारोहति” इति । (#TB)\nमित्रस्येति । कल्पः – “अथ पुरोडाशीयान्प्रेक्षते मित्रस्य त्वा चक्षुषा प्रेक्षे मा भेर्मा संविक्था मा त्वा हिसिषमिति” इति । हे व्रीहिसमूह जगन्मित्रस्य सूर्यस्य चक्षुषा त्वामवलोकयामि न तु वैरिचक्षुषा । ततो मा भैषीर्माऽत्र कम्पिष्ठाः । अहं तु त्वां न मारयामि । (TB 3.2.4 - 6) अनुकूलोऽयमिति बुद्ध्युत्पादनाय मित्रशब्दप्रयोग इत्याह — “मित्रस्य त्वा चक्षुषा प्रेक्ष इत्याह मित्रत्वाय ।” (तै.ब्रा. ३.२.४) इति । भयकम्पयोरपि हिंसावान्तरभेदत्वमित्यभिप्रेत्याऽऽह — “मा भेर्मा संविक्था मा त्वा हिसिषमित्याहाहिसायै ।” (तै.ब्रा. ३.२.४) इति । (#TB)\nउर्विति । कल्पः - “उरु वातायेति परिणाहमपच्छाद्य” इति ।\nहे करिष्यमाणद्वार त्वमेतेन पिधानभूततृणाद्यपनयनेन वायुप्रवेशार्थं विस्तीर्णं भव । (TB 3.2.4 - 7) वायुप्रवेशे प्रयोजनमाह — “यद्वै किंच वातो नाभिवाति । तत्सर्वं वरुणदेवत्यम् । उरु वातायेत्याह । अवारुणमेवैनत्करोति ।” (तै.ब्रा. ३.२.४) इति । यद्द्रव्यमावृतत्वेन वायुर्न स्पृशति तस्य सर्वस्याऽऽवरको वरुणः स्वामी । तच्च स्वामित्वं वायुना निवर्त्यते । (#TB)\nदेवस्येति । कल्पः — “अथ निर्वपति । देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामग्नये जुष्टं निर्वपामीति” इति । तत्प्रकारः सूत्रे दर्शितः — “शूर्पे पवित्रे निधाय तस्मिन्नग्निहोत्रवहण्यां हवीषि निर्वपति तया वा पवित्रवत्या” इति ।\n(TB 3.2.4 - 8) व्याचष्टे -- “देवस्य त्वा सवितुः प्रसव इत्याह प्रसूत्यै । अश्विनोर्बाहुभ्यामित्याह । अश्विनौ हि देवानामध्वर्यू आस्ताम् । पूष्णो हस्ताभ्यामित्याह यत्यै । अग्नये जुष्टं निर्वपामीत्याह । अग्नय एवैनाञ्जुष्टं निर्वपति ।” (तै.ब्रा. ३.२.४) इति । एनान्व्रीहीन्प्रियं हविर्यथा भवति तथा निर्वपति । आवृत्तिं विधत्ते — “त्रिर्यजुषा । त्रय इमे लोकाः । एषां लोकानामाप्त्यै । तूष्णीं चतुर्थम् । अपरिमितमेवावरुन्धे ।” (तै.ब्रा. ३.२.४) इति । (#TB)\nअग्नीषोमाभ्यामिति । आपस्तम्बः — “एवमुत्तरं यथादेवतमग्नीषोमाभ्यामिति पौर्णमास्याम्” इति । तदिदं स्पष्टीचकार बौधायनः - “एतामेव प्रतिपदं कृत्वाऽग्नीषोमाभ्यामिति पौर्णमास्यामिन्द्राय वैमृधायेति चेन्द्राग्निभ्यामित्यमावास्यायामसंनयत इन्द्रायेति संनयतो महेन्द्रायेति वा यदि महेन्द्रयाजी भवति” इति ।\n(TB 3.2.4 - 9) देवस्य त्वेत्येतमेव भागमुपक्रमं कृत्वा जुष्टं निर्वपामीत्युपसंहारं कृत्वा तयोर्मध्येऽग्नीषोमाभ्यामिति प्रयोक्तव्यम् । एतत्सर्वमभिप्रेत्याऽऽह — “स एवमेवानुपूर्वं हवीषि निर्वपति ।” (तै.ब्रा. ३.२.४) इति ।\nइदमिति । कल्पः — “इदं देवानामिति निरुक्तानभिमृशतीदमु नः सहेत्यवशिष्टान्” इति ।\nशूर्पे निरुक्तमिदं देवानामेव स्वमिदं तु शकटस्थं देवैः सहितानामस्माकं स्वं यागान्तराणामस्माभिः करिष्यमाणत्वाद्भोक्ष्यमाणत्वाच्च । भागयोरसांकर्याय मन्त्रद्वयमित्याह — ‘इदं देवानामिदमु नः सहेत्याह व्यावृत्त्यै ।’ (तै.ब्रा. ३.२.४) इति । (#TB)\nस्फात्या इति । कल्पः — ‘स्फात्यै त्वा नारात्या इति निरुप्तानेवाभिमन्त्र्य’ इति । हे हविरभिवृद्ध्यै त्वामभिमन्त्रयामि । तत्राभिवर्धनमदानाय न भवति किंतु देवेभ्यो दातुमेव । (TB 3.2.4 – 10) सोऽयं मन्त्रो हविषोऽवस्कन्दनेन क्षयो मा भूदित्येवं रक्षार्थ इत्याह — ‘स्फात्यै त्वा नारात्या इत्याह गुप्त्यै ।’ (तै.ब्रा. ३.२.४) इति । (#TB)\nसुवरिति । बौधायनः — ‘अथाऽऽहवनीयमीक्षते सुवरभि विख्येषं वैश्वानरं ज्योतिरिति’ इति ।\nआपस्तम्बस्तु मन्त्रभेदमभिप्रेत्याऽऽह — ‘सुवरभि विख्येषमिति सर्वं विहारमनुवीक्षते वैश्वानरं ज्योतिरित्याहवनीयम्’ इति ।\nस्वर्गसाधनत्वेन स्वर्गरूपं सर्वयागप्रदेशमभितो विशेषेण पश्यामि । आहवनीयाग्निं स्वर्गप्रकाशकज्योतिःस्वरूपं पश्यामि । (TB 3.2.4 - 11) शकटस्योपरिभागे परितः कटवेष्टिते तमस्विनि प्रदेशेऽवस्थितस्य बहिरवलोकनमप्यपेक्षितमित्याह — ‘तमसीव वा एषोऽन्तश्चरति । यः परीणहि । सुवरभि विख्येषं वैश्वानरं ज्योतिरित्याह । सुवरेवाभि विपश्यति वैश्वानरं ज्योतिः ।” (तै.ब्रा. ३.२.४) इति । (#TB)\nदृहन्तामिति । बौधायनः — ‘अथ गृहानन्वीक्षते दृहन्तां दुर्या द्यावापृथिव्योरिति’ इति । आपस्तम्बः — ‘दृहन्तां दुर्या द्यावापृथिव्योरिति प्रत्यवरुह्य’ इति ।\nइहलोकपरलोकयोरस्मद्गृहा दृढीभवन्तु । (TB 3.2.4 - 12) अदार्ढ्यशङ्कायाः सद्भावाद्दार्ढ्यमाशंसनीयमित्याह — ‘द्यावापृथिवी हविषि गृहीत उदवेपेताम् । दृहन्तां दुर्या द्यावापृथिव्योरित्याह । गृहाणां द्यावापृथिव्योर्धृत्यै ।’ (तै.ब्रा. ३.२.४) इति । गृहीतहविष्कः किंवोद्दिश्य यक्ष्यतीत्यज्ञानाल्लोकयोर्भयेन कम्पः प्राप्तः । दृहन्तामित्युक्ते सत्येतद्विनाश उद्देश्यो न भवतीति निश्चयाद्धैर्यं भवति । (#TB)\nउर्विति । कल्पः - ‘उर्वन्तरिक्षमन्विहीति हरति’ इति ।\n(TB 3.2.4 - 13) व्याचष्टे — ‘उर्वन्तरिक्षमन्विहीत्याह गत्यै ।’ (तै.ब्रा. ३.२.४) इति । (#TB)\nअदित्या इति । कल्पः — ‘एत्योत्तरेण गार्हपत्यमुपसादयत्यदित्यास्त्वोपस्थे सादयामीति’ इति ।\n(TB 3.2.4 - 14) अदितिशब्दस्य भूमिरर्थ इत्याह – ‘अदित्यास्त्वोपस्थे सादयामीत्याह । इयं वा अदितिः । अस्या एवैनदुपस्थे सादयति ।’ (तै.ब्रा. ३.२.४) इति । (#TB)\nअग्न इति । कल्पः — ‘गार्हपत्यमभिमन्त्रयते – अग्ने हव्य रक्षस्वेति’ इति । (TB 3.2.4 - 15) अत्र हविषो रक्षामात्रं विवक्षितमित्याह - ‘अग्ने हव्य रक्षस्वेत्याह गुप्त्यै ॥’ (तै.ब्रा. ३.२.४) इति । (#TB)\nअत्र विनियोगसंग्रहः —\nकर्मणे हस्तयोः शुद्धिर्वेषा शूर्पपरिग्रहः । प्रत्युष्टमिति संतप्य धूः स्पृशेच्छकटे धुरम् ॥१॥\nत्वमीषां संस्पृशेद्‌दृह शकटं त्वधिरोहति । उर्वन्तर्धिमपच्छाद्य मित्रेति हविरीक्षते ॥२॥\nदेवेति निर्वपेदग्नीत्यपि पूर्वानुषञ्जनात् । इदं निरुप्ततच्छेषौ स्पृशेत्स्फात्यभिमन्त्रणम् ।।३।।\nसुवर्विहारं वीक्ष्याथ वैश्वा पूर्वाग्निवीक्षणम् । दृहावरुह्योरु गच्छेददि भूमौ हि सादयेत् ।।\nअग्नेऽभिमन्त्रणं मन्त्रा उक्ता एकोनविंशतिः ॥४॥\nअथ मीमांसा —\nतत्र केचित्सामान्यविचारा उच्यन्ते । यद्यपीषे त्वेत्यत्रैवैते वक्तव्यास्तथाऽपि सर्वत्र संचारव्युत्पत्तये तत्तदनुवाकेषु वर्ण्यन्ते ।\n(पू. मी. 12.3.7) द्वादशाध्यायस्य तृतीयपादे विचारितम् -- ‘अनध्याये मन्त्रपाठः क्रतौ नास्त्यस्ति वा न सः । तत्पाठस्य निषिद्धत्वादस्ति तत्रानिषेधतः” इति ॥ (जै. न्या. 12.3.8) “पर्वणि नाध्येतव्यम्” इति निषिद्धत्वादनध्यायेषु क्रतुप्रयोगे मन्त्रपाठो नास्तीति चेत्, मैवम् । निषेधस्य ग्रहणार्थाध्ययनविषयत्वात्क्रतुप्रयोगे तदभावात् । अन्यथा प्रतिपद्येवेष्टेर्विहितत्वेन मन्त्रपाठाभावे तदध्ययनमनर्थकं स्यात् । तस्मात्प्रतिपदि “कर्मणे वाम्” इत्यादयो मन्त्राः पठितव्याः ।\n(पू. मी. 12.3.8) तत्रैवान्यद्विचारितम् — “स्वरो मन्त्रे भाषिकः किं स्यात्प्रावचनिकोऽथ वा । ब्राह्मणोक्तेरादिमेऽन्यस्तदुक्तेर्लक्षणत्वतः” इति ॥ (जै. न्या. 12.3.9)\nतत्तद्देशीयब्राह्मणस्वरो भाषिक इत्युच्यते । तदुक्तमाचार्यैः — “छन्दोगा बह्वृचाश्चैव तथा वाजसनेयिनः । उञ्चनीचस्वरं प्राहुः स वै भाषिक उच्यते” इति । सोऽयं भाषिकः क्रतौ मन्त्रेषु प्रयोक्तव्यः । कुतः । ब्राह्मणोक्तत्वात् । मन्त्रस्य लिङ्गविनियोज्यतया स्वरविशेषविधानायैव ब्राह्मणे मन्त्र उपादीयत इति प्राप्ते ब्रूमः — न हि ब्राह्मणे मन्त्रः पठ्यते, किंतु प्रवचनप्रसिद्धस्वराद्युपेतं मन्त्रकाण्डोत्पन्नं मन्त्रमुपलक्षयितुं तदुपलक्षणसमर्थानि मन्त्रोपक्रमसदृशानि कानिचिदक्षराण्युच्चार्यन्ते, यथा — ‘इमामगृभ्णन् रशनामृतस्येत्यश्वाभिधानीमादत्ते” इति । एतमेवाभिप्रायं द्योतयितुं क्वचिच्छब्दान्तरेणोपलक्ष्यते, यथा — “सावित्राणि जुहोति प्रसूत्यै” इति । यत्र लिङ्गसिद्धो विनियोगस्तत्र ब्राह्मणमनुवादकमस्तु । तस्मात्प्रावचनिकः स्वरः क्रतौ कर्मणे वामित्यादिमन्त्राणां प्रयोक्तव्यः ।\n(पू. मी. 12.3.9) तत्रैवान्यद्विचारितम् — “ब्राह्मणोत्पन्नमन्त्रस्य त्रैस्वर्यं भाषिकोऽथवा । आद्योऽन्यमन्त्रवन्मैवं स्वरान्तरविवर्जनात्” इति ॥ (जै. न्या. 12.3.10)\n“वानस्पत्योऽसि” इत्ययं मन्त्रो ब्राह्मण एवोत्पन्नः । तस्याप्यन्यमन्त्रवत्प्रावचनिकस्वर इति चेत् । मैवम् । मन्त्रकाण्डे तदपाठेन तत्स्वराभावात् । तस्माद्भाषिकस्वरः । यद्यपि “यज्ञस्य संततिः” इति तैत्तिरीयब्राह्मणोत्पन्नो मन्त्रस्त्रैस्वर्येणाऽम्नायते तथाऽपि “सोमाय राज्ञे क्रीताय प्रोह्यमाणायानुब्रूहि” इत्येवमादीनां बह्वृचब्राह्मणोत्पन्नमन्त्राणामयं भाषिकः स्वरः ।\n(पू. मी. 12.3.10) अन्यदपि तत्रैव चिन्तितम् - “यदा कदाचित्मन्त्रान्ते वा कर्मानियमाद्भेवत् । आद्यो मैवं कृत्स्नजन्यस्मृतेरङ्गत्वतोऽन्तिमः” इति । (जै. न्या. 12.3.11) “इषे त्वा” इति मन्त्रः शाखाछेदे करणम् । “इमामगृभ्णन्” इति रशनादाने । तत्र संशयः – किं मन्त्रादौ कर्म कर्तव्यं किंवाऽगृभ्णन् रशनामित्येवंविधस्य कर्मप्रकाशकमन्त्रस्योच्चारणकाले किंवा यस्य कस्यचित्पदस्योच्चारणकाल आहोस्विन्मन्त्रान्तेऽथवा ततोऽपि किंचिद्विलम्बेनेति । तत्र नियामकाभावाद्यदा कदाचिदिति प्राप्ते ब्रूमः — कृत्स्नमन्त्रजन्यमर्थस्मरणं कर्मणोऽङ्गम् । तच्च मन्त्रसमाप्तेः पूर्वं नोदेति । विलम्बे तूत्पन्नं विनश्यतीति परिशेषात् “कर्मणे वाम्” इत्यादिमन्त्रान्ते कर्म संनिपतेत् ।\n(पू. मी. 3.1.14) तृतीयाध्यायस्य प्रथमपादे विचारितम् — “हस्तौ द्वाववनेनिक्ते स्तृणात्युलपराजिकाम् । दर्भस्तरण एवाङ्गं हस्तशुद्धिरुताखिले ॥\nतन्मात्राङ्गत्वमत्र स्यादानन्तर्यात्मकात्क्रमात् । लिङ्गप्रकरणाभ्यां तु सर्वानुष्ठानशेषता” इति ॥ (जै. न्या. 3.1.32,33)\nदर्शपूर्णमासयोः श्रूयते — “हस्ताववनेनिक्ते । उलपराजी स्तृणाति” इति । वेद्यामास्तरितुं संपादितः स्तम्ब उलपराजी । तत्र हस्तशुद्धिदर्भास्तरणवाक्ययोर्नैरन्तर्येण पाठात्क्रमप्रमाणेन हस्तशुद्धिरास्तरणमात्रस्याङ्गमिति चेन्मैवम् । अवनेजनं हस्तसंस्कारः । संस्कृतौ च हस्तौ सर्वनुष्ठानयोग्यावित्येतादृशं सामर्थ्यं लिङ्गम् । प्रकरणं च दर्शपूर्णमासयोः स्फुटम् । अतः प्रबलाभ्यां लिङ्गप्रकरणाभ्यां क्रमबाधात्सर्वशेषो हस्तशुद्धिः । अयं न्यायो वाग्यमेऽपि द्रष्टव्यः ।\n(पू. मी. 4.3.2) चतुर्थाध्यायस्य तृतीयपादे चिन्तितम् — “मृन्मये प्रणयेत्कामी नित्येऽप्येतदुतेतरत् । आकाङ्क्षा संनिधिश्चास्ति तस्मान्नित्येऽपि मृन्मयम् ॥ कामार्थत्वादयोग्यत्वं सामान्यविहितेन च । आकाङ्क्षाया निवृत्तत्वान्नित्यार्थमितरद्भवेत्” इति ॥ (जै. न्या. 4.3.3,4)\nअपः प्रणयतीति प्रकृत्य श्रूयते — “मृन्मयेन प्रतिष्ठाकामस्य प्रणयेत्” इति (तत्रापां प्रणयनस्य नित्येऽपि प्रयोगे मृन्मयपात्रमेव साधनम् । कुतः । नित्येऽपि पात्रस्याऽऽकाङ्क्षितत्वात् । न च लोकसिद्धं किंचित्पात्रमुपादीयत इति वाच्यम् । श्रौते कर्मण्यश्रुताच्छ्रुतस्य संनिहितत्वादिति प्राप्ते ब्रूमः — कामार्थं मृन्मयमाम्नातम् । तच्च सति कामे योग्यम् । न हि पाक्षिकं कामं निमित्तीकृत्य प्रवृत्तं नित्यस्य योग्यं भवति । पात्राकाङ्क्षा तु सामान्यतो विहितेन निवर्तते । “अपः प्रणयति” इति हि पात्रमनुपन्यस्य विहितम् । तच्चान्यथाऽनुपपत्त्या पात्रं सामान्येनाऽऽक्षिपति । तस्मान्नित्यप्रयोगे तत्काम्यं मृन्मयं नान्वेति । किंत्वितरत्पात्रं किंचिदुपादेयम् । “चमसेनापः प्रणयेत्” इति नित्ये पात्रं विधीयत इति चेत्तर्हि कृत्वाचिन्ताऽस्तु ।\n(पू. मी. 2.1.14) द्वितीयाध्यायस्य प्रथमपादे चिन्तितम् — “देवस्य त्वेति मन्त्रस्य भिन्नत्वमथवैकता । ऐक्यप्रयोजकस्यात्र दुर्बोधत्वेन भिन्नता ॥\nविभागे सति साकाङ्क्षस्यैकार्थत्वं प्रयोजकम् । तस्माद्वाक्यैक्यमेतेन यजुरन्तोऽवधार्यते” इति ॥ (जै. न्या. 2.1.30,31)\nदर्शपूर्णमासयोराम्नायते — “देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामग्नये जुष्टं निर्वपामि” इति । तत्र वाक्यानि भिन्नानि भवितुमर्हन्ति । कुतः । एकत्वनियामकस्य दुर्बोधत्वात् । अर्थैक्यं वाक्यैक्ये प्रयोजकमिति चेन्न । एकस्मिन्पदेऽतिव्याप्तेः । पदसमूहस्य वाक्यत्वे समूहानामत्र बहूनां संभवाद्वाक्यं नावधार्यत इति प्राप्ते ब्र्‌मः — यद्विभागे साकाङ्क्षमविभागे चैकार्थं तदेकं वाक्यमिति नियामकम् । विभागे साकाङ्क्षमित्येवोक्तेऽतिव्याप्तिः स्यात् । “स्योनं ते सदनं करोमि धृतस्य धारया सुशेवं कल्पयामि तस्मिन्त्सीदामृते प्रतितिष्ठ व्रीहीणां मेध सुमनस्यमानः” इत्यत्र तस्मिन्त्सीदेत्यादिपदसमूहस्य साकाङ्क्षत्वमस्त्यतस्तद्व्यवच्छेत्तुमेकार्थमित्युक्तम् । न हि तत्रैकार्थत्वमस्ति । पूर्वसमूहस्य सदनकरणमर्थः, उत्तरसमूहस्य पुरोडाशप्रतिष्ठापनमर्थः । स्योनं समीचीनं सुशेवं सुष्ठु सेवितुं योग्यमिति प्रथमवाक्यस्यार्थः । व्रीहीणां मेध व्रीहिसारभूत पुरोडाशेत्यर्थः । अत्र द्वयोः समूहयोर्वाक्यद्वयत्वमुभयवादिसिद्धं तदेकार्थमित्यनेन वार्यते । एकार्थमित्युक्तेऽतिव्याप्तिः । भगो वां विभजतु पूषा वां विभजत्वित्यनयोर्भिन्नमन्त्रत्वेन संमतयोः पदसमूहयोस्तात्पर्यविषयस्य द्रव्यविभागरूपस्यार्थस्यैकत्वात्तद्‌व्यवच्छेत्तुं विभागे साकाङ्क्षमित्युक्तम् । प्रकृतेऽग्नये जुष्टमित्यादिसमूहे पृथक्कृते पूर्वो देवस्य त्वेति समूहो न निराकाङ्क्षः । एकीकृते तु कृत्स्नस्यैक एवार्थो निर्वापः । एतेनैकवाक्यत्वनिर्णयेनानियतपरिणामस्य यजुषोऽवसानं निश्चेतुं शक्यम् ।\n(पू. मी. 2.1.14) तत्रैवान्यद्विचारितम् — “या ते अग्ने रजेत्यध्याहारो यद्वाऽनुषञ्जनम् । तनुरित्यन्यशेषत्वादध्याहारोऽत्र लौकिकः ॥\nवेदाकाङ्क्षा पूरणीया वेदेनेत्यनुषञ्जनम् । अन्यशेषोऽपि बुद्धिस्थो लौकिकस्तु न तादृशः” इति ॥ (जै. न्या. 2.1.34,35)\nज्योतिष्टोम उपसद्धोमेष्वेवमाम्नायते — “या ते अग्नेऽयाशया तनूर्वर्षिष्ठा गह्वरेष्ठोग्रं वचो अपावधीं त्वेषं वचो अपवधी स्वाहा । या ते अग्ने रजाशया । या ते अग्ने हराशया” इति । अयमर्थः — अयसा रजतेन हिरण्येन च निर्मिता अग्नेस्तिस्त्रस्तनवः । तास्वाद्या येयमुक्ता साऽतिशयेन प्रवृद्धा गह्वरे तीक्ष्णद्रव्ये लोहेऽवस्थिता तया तन्वा क्षुत्पिपासे गोवधाद्युपपातकं वीरहत्यादिकं च महापातकं हतवानस्मीति । तथा च ब्राह्मणम् — “उग्रं वचो अपावधीं त्वेषं वचो अपावधी स्वाहेति । अशनयापिपासे ह वा उग्रं वचः । एनश्च वैरहत्यं च त्वेषं वचः” इति । तत्र स्वाहान्तः प्रथमो मन्त्रः संपूर्णवाक्यात्वान्निराकाङ्क्षः । द्वितीयतृतीयमन्त्रयोराकाङ्क्षां पूरयितुमुचितो लौकिको वाक्यशेषोऽध्याहर्तव्यः । न हि तनूर्वर्षिष्ठेत्यादिभागस्तयोरन्वेतुं योग्यः । तस्य प्रथममन्त्रशेषत्वादिति प्राप्ते ब्रूमः – वैदिकयोर्मन्त्रयोराकाङ्क्षा वैदिकेनैव वाक्यशेषेण पूरणीया । ततस्तनूर्वर्षिष्ठेत्यादिभागः उत्तरयोर्मन्त्रयोरनुषज्यते । यद्यप्यसावन्यशेषस्तथाऽपि बुद्धिस्थः सन्कल्पनीयादध्याहारात्संनिकृष्यते । तस्मादनुषङ्गः कर्तव्यः । एवं च सति प्रकृतेऽप्यग्नीषोमाभ्यामित्यस्मिन्मन्त्रे देवस्य त्वेत्यादिपूर्वभागो जुष्टमित्याद्युत्तरभागश्चानुषञ्जनीयः ।\n(पू. मी. 9.1.12) नवमाध्यायस्य प्रथमपादे चिन्तितम् — “सवित्रश्व्याद्यूहनीयं न वाऽर्थः संगतस्ततः । ऊहो नाविकृतस्यैव निर्वापान्वयसंभवात्” इति (जै. न्या. 9.1.17)॥ “देवस्य त्वा सवितुः प्रसवे” इत्यस्मिन्नेव मन्त्रे सवित्रश्विपूषशब्दाः कर्मसंगतं देवतारूपमर्थमभिधातुमर्हन्ति । तथा सति दृष्टप्रयोजनलाभात् । अग्निश्च कर्मसमवेता देवता । ततः कयाचिदपि व्युत्पत्या सवित्रादिशब्दैरग्निरभिधीयताम् । अथोच्यतेऽग्निशब्देनैवाग्नेरभिधानात्पुनस्तदभिधानं व्यर्थम् । किंच देवतान्तरेषु रूढास्ते शब्दा नाग्निमभिदध्युरिति । एवं तर्हि तास्तिस्त्रो देवता अग्निना सह कर्मणि विकल्प्यन्ताम् । ततः प्राकृतस्य मन्त्रस्य विकृतिष्वतिदेशे सति सवित्रादिशब्दस्थाने तत्तद्देवतावाचकशब्द ऊहनीय इति प्राप्ते ब्रूमः — नात्रोहः कर्तव्यः । कुतः । अविकृतस्यैव मन्त्रस्य निर्वापशेषत्वेनान्वयसंभवात् । न हि प्रकृतावग्निना सह सवित्रादिदेवतानां विकल्पो वाक्यभेदादिदोषप्रसङ्गात् । तस्मान्निर्वापस्तावकानां सवित्रादिशब्दानां कर्मण्यसमवेतार्थत्वान्नास्त्यूहः ।\n(पू. मी. 9.1.13) तत्रैवान्यच्चिन्तितम् — “तत्राग्निशब्दो नोह्यः स्यादूह्यो वा स्तावकत्वतः । सवित्रादिवदाद्यो नो समवेतार्थवर्णनात्” इति (जै. न्या. 9.1.18)॥\nतस्मिन्पूर्वोक्त एव मन्त्रेऽग्नये जुष्टमित्ययमग्निशब्दो विकृतिषु नोहनीयः । कुतः । देवतान्तरवाचिसवित्रादिशब्दवदग्निशब्दस्याप्यत्र निर्वापस्तावकत्वेन पाठादिति प्राप्ते ब्रूमः — विषमो दृष्टान्तः । कर्मण्यसमवेतार्थाः सवित्रादिशब्दाः अग्निशब्दस्त्वाग्नेये कर्मणि समवेतमर्थं ब्रूते । नन्वत्र जुष्टशब्दोऽसमवेतार्थः । निर्वापात्पूर्वं हविषो जुष्टत्वाभावात् । तद्योगादग्निशब्दोऽपि तथा स्यादिति चेत् । मैवम् । जुष्टं यथा भवति तथा निर्वपामीति क्रियाविशेषणत्वेन भविष्यज्जोषणपरत्वे सति समवेतार्थत्वात् । तस्मात्सूर्ययागे सूर्याय जुष्टं निर्वपामीत्येवमूहनीयम् । एवं च सति प्रकृतेऽपीन्द्राय वैमृधायेत्याद्यूहः कर्तव्यः ।\n(पू. मी. 2.1.9) द्वितीयाध्यायस्य प्रथमपादे चिन्तितम् — “ऊहप्रवरनाम्नां किं मन्त्रताऽस्त्यथवा न हि । मन्त्रस्तदेकवाक्यत्वान्न तल्लक्षणवर्जनात्” इति (जै. न्या. 2.1.16)॥ “अग्नये जुष्टं निर्वपामि” इत्यस्य सौर्यचरौ सूर्याय जुष्टमित्येवं पदान्तरप्रक्षेप ऊहः । अदीक्षिष्टायं ब्राह्मण इत्यस्य मन्त्रस्य शेषत्वेन प्रयोगकाले देवदत्तोऽयमिति ब्राह्मणनामधेयविशेषं पठन्ति । तथा वरणमन्त्रेषु — आङ्गिरसबार्हस्पत्यभारद्वाजगोत्रं ब्राह्मणं त्वा वृणीमह इति प्रवरं पठन्ति । एतेषामूहप्रवरनामधेयानां मन्त्रत्वमस्ति । कुतः । मन्त्रेण सहैकवाक्यत्वात्, इति चेन्मैवम् । याज्ञिकप्रसिद्धिरूपस्य मन्त्रलक्षणस्योहादावभावात् । न ह्यध्येतार ऊहादीन्मन्त्रकाण्डेऽधीयते । तस्मान्नास्ति मन्त्रत्वम् । तथा सतीन्द्राय वैमृधाय जुष्टमित्याद्यूहस्य मन्त्रत्वाभावात्स्वरवैकल्येऽपि मन्त्रो हीन इत्यादिनोक्तो दोषो न भविष्यति । तदेवं मन्त्रसंभाविता विचारा दर्शिताः ।\nअथ व्याकरणम् -\n\nकर्मणे वामित्यादिशब्देषु नब्विषयस्येत्यादिकं पूर्वोक्तं यथायोगमनुसंधेयम् । वेषशब्दो वृषादिः । प्रथमद्वितीययोर्धूर्वशब्दयोर्वाक्यादित्वेन पदात्परत्वं नास्तीति निघाताभावः । तृतीयस्य तं धूर्वेत्येवं पदादुत्तरत्वादस्ति निघातः । योऽस्मान्धूर्वति यं धूर्वाम इत्यनयोर्यच्छब्दयोगान्निघातो निषिद्धः । “निपातैर्यद्यदिहन्तकुविन्नेच्चेच्चण्कच्चिद्यत्रयुक्तम्” (पा.सू. ८-१-३) एतैर्यदादिभिर्युक्तं न निहन्यते । सस्निपप्रिशब्दयोः क्विन्प्रत्यस्य नित्वादाद्युदात्तः जुष्टशब्दो गतः । वह्निशब्दो वृषादिः। देवानाह्वयतीति देवहूरित्यत्र तत्पुरुषे तुल्यार्थेति द्वितीयान्तपूर्वपदप्रकृतिस्वरः प्राप्तः। स च कृदुत्तरपदप्रकृतिस्वरेण बाध्यते। अह्रूतमित्यव्ययपूर्वपदप्रकृतिस्वरः। हविर्धानमित्यत्र ल्युटप्रत्ययात्पूर्वस्य धाशब्दस्योदात्तत्वात्समासे कृदुत्तरपदप्रकृतिस्वरः। दृहस्वेति गतम्। प्रेक्ष इत्यत्रोत्तरपदादेरनुदात्तत्वेऽपि स्वरितो वाऽनुदात्त इत्यस्य विकल्पितत्वादेकादेश इत्युदात्तः। मा भेरित्यत्र चादिलोपसुत्रेण निघातस्य विकल्पितत्वाद्धातुस्वरः। वातशब्दो वृषादिः। सवितुरित्यत्र प्रातिपदिकान्तोदात्तस्य विभक्त्या सहैकादेशे सत्युकार उदात्तः। प्रसव इत्यत्र सुधातोरप्प्रत्यये सति तस्य पित्त्वाद्धातुस्वर एव शिष्यते। ततः समासे कृदुत्तरपदप्रकृतिस्वरे प्राप्ते तदपवादः “थाथघञ्क्ताजबित्रकाणाम्” (पा.सू. ६-२-१४४) गतेः कारकादुपपदाच्चोत्तरेषां थादीनामष्टानां प्रत्यायानामन्त उदात्तः स्यात् । पूष्ण इत्यत्रानुदात्तस्य च यत्रेति विभक्तिरुदात्ता । अग्नीषोमाम्यामित्यग्निशब्दस्यान्तोदात्तत्वात्सोमशब्दस्य चाऽऽद्युदात्तत्वात्समासे देवताद्वंद्वे चेति युगपदुभयोः प्रकृतिस्वरत्वम्। उशब्दस्यानुदात्तत्वं स्वरादिपाठे निपातितम्। सहशब्दस्य निपातत्वाभावेन फिट्स्वरः। स्फात्या इत्यत्र स्फायीधातोर्ण्यन्तादुत्तरस्य क्तिन्प्रत्ययस्य नित्त्वेन स्फाशब्दस्योदात्तत्वप्राप्तावप्युदात्तस्य णिचो लुप्तत्वादुदात्ता निवृत्तिस्वरेण क्तिन्नुदात्त इति उदात्तयण इति विभक्तिरूदात्ता। अरातिशब्दस्य नञ्तपुरूषत्वादव्ययपूर्वपदप्रकृतिस्वरत्वम्। सुवरिति वृषादिः। अभीति फिट्स्वरः। वीत्युपसर्गस्वरः। दृहन्तामित्यत्र वाक्यादित्वान्निघाताभावः। द्यावापृथिव्योरित्यत्रोदात्तयण इति विभक्तिरूदात्ता। उपस्थशब्दः पृषोदरादिः॥\n\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे प्रथमप्रपाठके चतुर्थोऽनुवाकः ॥४॥\n",
  "bhattaBhashya": "\n\n\n2शूर्पमादत्ते - वेषाय त्वेति ॥ वेषः विष्णुर्यज्ञ इति पर्यायाः । पचाद्यजन्तः । वृषादित्वादाद्युदात्तत्वम् (पा.सू. 6.1.203) । सर्वव्यापिने विष्ण्वात्मने यज्ञाय त्वामादद इति शेषः ॥\n\n3प्रत्युष्टमिति प्रतितपनमन्त्रो व्याख्यातः (तै.सं. 1.1.2)॥\n\n4धुरमभिमृशति - धूरिति ॥ धूस्स्थोग्निरुच्यते । धूर्हिंसकः त्वमसि युगप्रदेशस्य धूर्भूत्वा स्थितस्त्वं । हे अग्ने धुर्य 'एष वै धुर्योग्निः' (तै.ब्रा. 3.2.4) इति ब्राह्मणम् । धुर्वी हिसायां, कर्तरि क्विप् (पा.सू. 3.2.76), राल्लोपः (पा.सू. 6.4.21) उपधादीर्घः (पा.सू. 8.2.76) । यत ईदृशस्त्वं तस्माद्धूर्वन्तं यज्ञस्य हिंसकं राक्षसादिकं तावद्धूर्व नाशय । किञ्च तं च धूर्व योस्मान् धूर्वति जिघांसति । अपि च, तमपि धूर्व यं वयं धूर्वामः जिघांसामः । सर्वत्र 'उपधायाश्च' (पा.सू. 8.2.78) इति दीर्घत्वम् ॥\n\n5अनोभिमन्त्रयते - त्वमिति ॥ हे शकट त्वं देवानां असि देवसंबन्ध्यसि देवतार्थं हविर्धारणेन । अत एव सस्नितमं शुद्धतमं इदानीमसि । ष्णा शौचे । 'आदृगम' (पा.सू. 3.2.171) इत्यादिना किन् लिड्वच्च । पप्रितमं पूर्णतमं व्रीह्यादिभिः । प्रा पूरणे, स एव प्रत्ययः । जुष्टतमं प्रियतमं देवानां । 'नित्यं मन्त्रे' (पा.सू. 6.1.210) इत्याद्युदात्तत्वम् । वह्नितमं वोढृतमं हविषाम् । 'वहिश्रिश्रुयुद्रुग्ला' (उ.सू. 500) इत्यादिना निप्रत्ययः । स च नित् । देवहूतमं देवानामाह्वातृतममिवासि हविर्धारणेन । क्विपि सम्प्रसारणे, 'हलः' (पा.सू. 6.4.2) इति दीर्घः, कृदुत्तरपदप्रकृतिस्वरत्वम् (पा.सू. 6.2.139) । अह्रुतं अकुटिलं असि धृतिमत्तया 'ह्रुह्वरेश्छन्दसि' (पा.सू. 7.2.31) इति ह्रुभावः । हविर्धानं हविर्भूता व्रीह्यादयो निधीयन्तेस्मिन्निति हविर्धानम् । कृदुत्तरपदप्रकृतिस्वरेण प्रत्ययार्त्पूवस्योदात्तत्वम् । यतस्त्वमेवंविधस्तस्माद्दृंहस्व । मा ह्वारिति व्याख्यातम् (तै.सं. 1.1.3) ॥\n\n6पुरोडाशीयान् प्रेक्षते - मित्रस्येति ॥ जगतां मित्रभूतस्य सर्वजगद्बन्धोरादित्यस्य चक्षुषा त्वां पुरोडाशीयसमूहं प्रेक्षे, नात्मीयेन । ततश्च त्वं मनुष्येण दृष्टोहमिति मा भेः मा भैषीः । 'बहुलं छन्दसि' (पा.सू. 7.3.97) इतीडभावः । सिचि वृद्धिं बाधित्वा व्यत्ययेनान्तरङ्गो गुण एव क्रियते । 'संज्ञापूर्वको विधिरनित्यः' (व्याडिपरिभाषाव-त्ति 53) इति वा वृद्ध्यभावः । मा च संविक्थाः मा च कंपिष्ठाः । ओविजीभयचलनयोः, लुङि 'लिङ्सिचावात्मनेपदेषु' (पा.सू. 1.2.11) इति सिचः कित्वम् । 'झलो झलि' (पा.सू. 8.2.26) इति सिचो लोपः । अत्र मा च भेः मा च संविक्थाः, इति चार्थस्य गम्यमानत्वात् 'चादिलोपे विभाषा' (पा.सू. 8.1.63) इति प्रथमा तिङ्विभक्तिर्न निहन्यते । गम्यमानार्थस्याप्रयोग एव लोपः । नन्ववघातादिना पीडां कर्तुमारभते भवान्, तत्किमुच्यते मा भेरिति; तत्राह मा त्वा हिंसिषं अवघातादिना न त्वामहं नाशयामि, किन्तु हविर्भूतं त्वां देवतायै सङ्कल्प्य, उछ्रितं स्थानं प्रापयामि । यथोक्तं :- 'यज्ञार्थं निधनं प्राप्ताः प्राप्नुवन्त्युछ्रितं पदम्' (मनु. 5.40) इति ॥\n\n7तृणानि निरस्यति - उर्विति ॥ वातार्थं वातप्रवृत्त्यर्थं उरु महद्भव । एतेनावारुणत्वं हविषः कृतं भवति । 'यद्वै किञ्च वातो नाभिवाति' (तै.ब्रा. 3.2.4) इत्यादि ब्राह्मणम् ॥\n\n8निर्वपति - देवस्य त्वेति ॥ सवितुस्सर्वप्रेरकस्य देवस्य प्रसवे प्रेरणायां तेनैव प्रेरितोहं त्वामग्नये अग्न्यर्थं जुष्टं प्रियं निर्वपामि निष्कृष्य शूर्पे निक्षिपामि । 'थाथघञ्क्ताजबित्रकाणाम्' (पा.सू. 6.2.144) इति सूत्रेण प्रसवशब्दोन्तोदात्तः । अश्विनोर्बाहुभ्यां नत्वात्मीयाभ्यामिति स्तुतिः । 'अश्विनौ हि देवानामध्वर्यू आस्ताम्' (तै.ब्रा. 3.2.4) । तथा पूष्ण एव हस्ताभ्यां पाणितलाभ्याम् । उदात्तनिवृत्तिस्वरेण षष्ठ्या उदात्तत्वम् ॥\n\n9अग्नीषोमीयं निर्वपति - अग्नीषोमाभ्यामिति ॥ 'देवताद्वन्द्वे च' (पा.सू. 6.2.141) इति पूर्वोत्तरपदयोः युगपत् प्रकृतिस्वरत्वम् । अत्र च 'देवस्य त्वा' इत्यादि, 'जुष्टं निर्वपामि' इति चानुषज्यते ॥\n\n10निरुप्तानभिमृशति - इदं देवानामिति ॥ इदं निरुप्तं धान्यं देवानां स्वं, तदुद्देशेन निरुप्तत्वात् । अन्यस्माद्व्यावृत्तमभूदित्यर्थः ॥\n\n11निरुप्तशेषमभिमृशति - इदमु नस्सहेति ॥ इदं निरुप्तशेषं नः अस्माकं भवतु । उशब्दः पूर्वस्माद्व्यावृत्त्यै । तु शब्दो वा लुप्ततकारः । किमस्माकमेव? नेत्याह । सहैव देवैः इदमस्माकं स्वम् । न निरुप्तवद्देवानामेव, न चास्माकमैहिकभोगायैव । तत्र शेषस्य निरुप्ते यदा आवापः, तदा यागोत्तरकालं शेषभक्षणेन साधारणत्वम् । यदा तु कोष्ठादौ, तदा तदुत्तरस्यामिष्ट्यामुभयं भविष्यतीति साधारण्यम् ॥\n\n12निरुप्ते कोष्ठादौ वाऽवशिष्टमावपति - स्फात्यै त्वेति ॥ स्फायी ओप्यायी वृद्धौ । ण्यन्तात् क्तिन् 'तितुत्रतथसिसुसरकेषु च' (पा.सू. 7.2.9) इतीट्प्रतिषेधः णिलोपयलोपौ । उदात्तनिवृत्तिस्वरेण क्तिन उदात्तत्वम् । 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् । स्फात्यै वर्धनाय अस्मदीयं धान्यं वर्धयितुं त्वामवशिष्टमावपामीति शेषः । नारात्यै, तत्र वर्धितं नादानाय अपि तु दानायैव दानार्थमेवेति । रातेः क्तिनि अव्ययपूर्वदप्रकृतिस्वरत्वम् ॥\n\n13आहवनीयमन्वीक्षते - सुवरिति ॥ सुष्ठु श्रेयांसि गमयतीति सुवः । अन्तर्भावितण्यर्थात् 'अन्येभ्योपि दृश्यते' (पा.सू. 3.2.75) इति विच् । 'इयङुवङ्प्रकरणे तन्वादीनां छन्दसि बहुलम्' (पा.सू. 6.4.77 वा 1) इत्युवङादेशः । 'न्यङ्स्वरौ स्वरितौ' (फि.सू. 74) इति वस्स्वरितत्वम् । एवंविधं वैश्वानरं विश्वेषां नराणां स्वामित्वेन सम्बन्धिनं ज्योतिर्द्योतनशीलं आहवनीयं अभिविख्येषं आभिमुख्येन पश्यामि । 'अभिरभागे' (पा.सू. 1.4.91) इति लक्षणे कर्मप्रवचनीयत्वेन गतित्वाभावात् 'गतिर्गतौ' (पा.सू. 8.1.70) इति निघाताभावः । लिङ्याशिष्यङ् (पा.सू. 3.1.86), यासुट् (पा.सू. 3.4.103), अतो येयः (पा.सू. 7.2.80) । 'नरे संज्ञायाम्' (पा.सू. 6.3.129) इति विश्वशब्दस्य दीर्घः, 'तस्येदम्' (पा.सू. 4.3.120) इत्यण् । अन्तोदात्तो वैश्वानरशब्दः । 'तमसीव वा एषोन्तश्चरति' (तै.ब्रा. 3.2.4) इति ब्राह्मणम् ॥\n\n14गृहाननुवीक्षते - दृंहन्तामिति ॥ दुर्याः गृहाः । दुर्वी हिंसायां क्विप्प्रत्यये राल्लोपाष्टक्तलोपयोः (पा.सू. 6.4.21, 6.1.67) कृतयोः, दूः हिंसा । तस्मात् 'तत्र साधुः' (पा.सू. 4.4.98) इति यत् । 'न भकुर्छुराम्' (पा.सू. 8.2.79) इति दीर्घाभावः । 'यतो नावः' (पा.सू. 6.1.213) इत्यु(त्याद्यु)दात्तत्वम् । दुरि साधवो दुर्याः दुःखहेतवः । दिवि च पृथिव्यां चास्माकमुपभोगार्थं दृंहन्तां वर्धन्ताम् । दृंहस्वेतिवत्पदस्वरूपमनुसरणीयम् । 'द्यावापृथिवी हविषि गृहीत उदवेपेताम्' (तै.ब्रा. 3.2.4) इति ब्राह्मणम् । 'देवताद्वन्द्वे च' (पा.सू. 6.2.141) इति द्यावापृथिवीशब्दे पूर्वोत्तरपदे युगपत्प्रकृतिस्वरेण 'उदात्तयणः' (पा.सू. 6.1.174) इति विभक्तेरुदात्तत्वम् । 'दिवो द्यावा' (पा.सू. 6.3.29) इति द्यावादेशः ॥\n\n15'उर्वन्तरिक्षमन्विहि' इति गमनमन्त्रो व्याख्यातः (तै.सं. 1.1.2) ॥\n\n16हविस्सादयति - अदित्या इति ॥ द्यतेः कर्मणि क्तिनि दितिः खण्डनीया, अदितिः अखण्डनीया पृथिवी । 'इयं वा अदितिः' (तै.ब्रा. 3.2.4) इति दर्शनात् । अव्ययपूर्वपदप्रकृतिस्वरत्वम् (पा.सू. 6.2.2) । तस्याः उपस्थे उत्सङ्गे त्वां स्थापयामीति स्तुतिः । उपस्थीयते अस्मिन्नित्युपस्थः । 'घञर्थे कविधानं स्थास्नापाव्यधिहनियुध्यर्थम्' (पा.सू. 3.3.58 वा 4) इति घञर्थे कः ॥ 'स्वाङ्गानामकुर्वादीनाम्' (फि.सू. 52) इति द्वितीयमक्षरमुदात्तम् ॥\n\n17गार्हपत्यमभिमन्त्रयते - अग्न इति ॥ हे अग्ने गार्हपत्य, इदं हव्यं हवनाय निरुप्तं रक्षस्व । व्यत्ययेनात्मनेपदम् । 'छन्दसि च' (पा.सू. 5.1.67) इति यः ॥\n\nइति चतुर्थोनुवाकः ॥\n"
}