{
  "id": "TS 1.1.9.2",
  "classification": {
    "kanda": "1",
    "prasna": "1",
    "anuvaka": "9",
    "panchasat": "2"
  },
  "header": "TS 1.1.9.2 ",
  "panchasatInfo": " 14",
  "padaCount": 50,
  "samhita": "ग॑च्छ गो॒स्थानं॒ ॅवर्.ष॑तु ते॒ द्यौर्ब॑धा॒न दे॑व सवितः पर॒मस्यां᳚ परा॒वति॑ श॒तेन॒ पाशै॒र्यो᳚ऽस्मान् द्वेष्टि॒ यं च॑ व॒यं द्वि॒ष्मस्तमतो॒ मा मौ॒गप॑हतो॒ऽररुः॑ पृथि॒व्या अदे॑वयजनो व्र॒जं ग॑च्छ गो॒स्थानं॒ ॅवर्.ष॑तु ते॒ द्यौर्ब॑धा॒न दे॑व सवितः पर॒मस्यां᳚ परा॒वति॑ श॒तेन॒ पाशै॒र्यो᳚ऽस्मान् द्वेष्टि॒ यं च॑ व॒यं द्वि॒ष्मस्तमतो॒ मा -[ ]",
  "pada": "ग॒च्छ॒ । गो॒स्थान॒मिति॑ गो-स्थान᳚म् । वर्.ष॑तु । ते॒ । द्यौः । ब॒धा॒न । दे॒व॒ । स॒वि॒तः॒ । पर॒मस्या᳚म् । प॒रा॒वतीति॑ परा - वति॑ । श॒तेन॑ । पाशैः᳚ । यः । अ॒स्मान् । द्वेष्टि॑ । यम् । च॒ । व॒यम् । द्वि॒ष्मः । तम् । अतः॑ । मा । मौ॒क् । अप॑हत॒ इत्यप॑ -ह॒तः॒ । अ॒ररुः॑ । पृ॒थि॒व्याः । अदे॑वयजन॒ इत्यदे॑व - य॒ज॒नः॒ । व्र॒जम् । ग॒च्छ॒ । गो॒स्थान॒मिति॑ गो-स्थान᳚म् । वर्.ष॑तु । ते॒ । द्यौः । ब॒धा॒न । दे॒व॒ । स॒वि॒तः॒ । प॒र॒मस्या᳚म् । प॒रा॒वतीति॑ परा - वति॑ । श॒तेन॑ । पाशैः᳚ । यः । अ॒स्मान् । द्वेष्टि॑ । यम् । च॒ । व॒यम् । द्वि॒ष्मः । तम् । अतः॑ । मा । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nआदद इति । आदद इत्याम्नातस्य मन्त्रस्य शेषं पूरयित्वा विनियोगः कल्पे दर्शितः — ‘अथ जघनेन वेद्यास्तिष्ठन्स्फ्यमादत्ते देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामादद इति ।\nयथोक्तमादानं विधत्ते — देवस्य त्वा सवितुः प्रसव इति स्फ्यमादत्ते प्रसूत्यै । अश्विनोर्बाहुभ्यामित्याह । अश्विनौ हि देवानामध्वर्यू आस्ताम् । पूष्णो हस्ताभ्यामित्याह यत्यै’ (ब्रा. का.३ प्र.२ अ.९) इति ।\n\nइन्द्रस्येति । बौधायनः — ‘आदायाभिमन्त्रयत इन्द्रस्य बाहुरसि दक्षिणः सहस्रभृष्टिः शततेजा इत्यथैनं बर्हिषा सश्यति वायुरसि तिग्मतेजा इति’ इति । संश्यति सम्यक् तनूकरोति ।\nएकमन्त्रत्वमाहाऽऽपस्तम्बः – ‘इन्द्रस्य बाहुरसि दक्षिण इत्यभिमन्त्रयते’ इति ।\nहे स्फ्य त्वमिन्द्रस्य दक्षिणो बाहुरिव समर्थोसि । कीदृशो बाहुः । सहस्रसंख्यानां शत्रूणां भृष्टिः पाको मारणं यस्यासौ सहस्रभृष्टिः । पुनः कीदृशः । शतसंख्याकान्यायुधानि तेजोयुक्तानि यस्यासौ शततेजाः । न केवलमिन्द्रबाहुसदृशः किंतु वायुसदृशोऽप्यसि । यथा वायुस्तीक्ष्णामग्निज्वालामुत्पादयंस्तिग्मतेजास्तथा स्फ्योऽपि वक्ष्यमाणस्तम्बच्छेदरूपं तीव्रं कर्म कुर्वंस्तिग्मतेजा इत्युच्यते । मन्त्रस्य प्रथमभाग इन्द्रशब्दविविक्षामाह — ‘आदद इन्द्रस्य बाहुरसि दक्षिण इत्याह । इन्द्रियमेव यजमाने दधाति’ (ब्रा. का.३ प्र.२ अ.९) इति । अत्राऽऽदद इति पदं पूर्वमन्त्रस्वरूपम् । तच्च स्पष्टार्थम् । इन्द्रस्येति मन्त्रादिः । द्वितीयभागे मन्त्रगतशब्दस्वरूपमेव बाहुसदृशस्य स्फ्यस्य महिमानं ख्यापयतीत्याह — ‘सहस्रभृष्टिः शततेजा इत्याह । रूपमेवास्यैतन्महिमानं व्याचष्टे’ (ब्रा. का.३ प्र.२ अ.९) इति । तृतीयभागे तेजोजनकतया तेजोरूपेण वायुना स्फ्यरूप उपमिते सति यजमाने तेजो भवतीत्याह — ‘वायुरसि तिग्मतेजा इत्याह । तेजो वै वायुः । तेज एवास्मिन्दधाति’ (ब्रा. का.३ प्र.२ अ.९) इति ।\nपृथिवीति । कल्पः – ‘अथान्तर्वेद्युदिचीनाग्रं दर्भं निधाय तस्मिन्स्फ्येन प्रहरति पृथिवि देवयजन्योषध्यास्ते मूलं मा हिसिषमिति’ इति ।\n\nहे देवयागाश्रयभूते पृथिवि त्वदीयाया ओषध्या मूलं मा विनाशयामि। अत्र देवयजनीति विशेषणेन वान्तिलोहिताभ्यामापादितमशुचित्वं निवारयतीत्याह — ‘विषाद्वै नामासुर आसीत्। सोऽबिभेत्। यज्ञेन मा देवा अभिभविष्यन्तीति। स पृथिवीमभ्यवमीत्। अथो यदिन्द्रो वृत्रमहन्। तस्य लोहितं पृथिवीमनु व्यधावत्। साऽमेध्याऽभवत्। पृथिवि देवयजनीत्याह। मेध्यामेवैनां देवयजनीं करोति’ (तै.ब्रा. ३.२.९) इति। विषमत्तीति विषात्। इतरभागप्रयोजनमाह — ‘ओषध्यास्ते मूलं मा हिसिषमित्याह। ओषधीनामहिसायै’ (तै.ब्रा. ३.२.९) इति।\n\nअपहत इति। कल्पः – ‘अपहतोऽररुः पृथिव्या इति स्फ्येन सतृणान्पासूनपादाय’ इति।\n\nअररुर्नामकोऽसुरः। सोऽत्र रजोपनयनेन पृथिव्याः सकाशादपहतः।\n\nव्रजमिति। कल्पः – ‘व्रजं गच्छ गोस्थानमिति हरति’ इति।\n\nअस्तु श्रौषडित्यनेन मन्त्रेणाऽऽग्नीध्रः प्रत्याश्रावणं वक्ति। सेयं वागत्र गोशब्देन विवक्षिता। तस्या वाचः स्थानभूत उत्करदेशो व्रजः। हे तृणसहितपांसो तं व्रजं गच्छ। अपहतोऽररुः पृथिव्या इत्येवं पूर्वं मन्त्रं स्पष्टार्थत्वादुपेक्ष्योत्तरं मन्त्रं ब्याचष्टे – ‘व्रजं गच्छ गोस्थानमित्याह। छन्दासि वै व्रजो गोस्थानः। छन्दास्येवास्मै व्रजं गोस्थानं करोति’ (तै.ब्रा. ३.२.९) इति। गायत्र्यादीनि च्छन्दांस्येव गोशब्दाभिधेयानां वाचामवस्थानयोग्यो व्रजशब्दाभिधेयो देशविशेषः। तत्रार्थद्वयसाधारणशब्दोपेतं मन्त्रं पठन्नुत्करदेशं छन्दोरूपं संपादितवान्भवति।\n\nवर्षत्विति। कल्पः — ‘वर्षतु ते द्यौरिति वेदिं प्रत्यवेक्षते’ इति।\n\nहे वेदे तवाऽऽप्यायनाय द्युशब्दोपलक्षितः पर्जन्यो वर्षतु। पर्जन्याधारतया तद्रूत्वोपचारो दिव इत्याह – ‘वर्षतु ते द्यौरित्याह। वृष्टिर्वै द्यौः। वृष्टिमेवाववरुन्धे’ (तै.ब्रा. ३.२.९) इति। वर्षतीति वृष्टिः पर्जन्यः।\n\nबधानेति। कल्पः — ‘हृत्वोत्करे निवपति बधान देव सवितः परमस्यां परावति शतेन पाशैर्योऽस्मान्द्वेष्टि यं च वयं द्विष्मस्तमतो मा मौगिति’ इति।\n\nहे सवितर्देवानेन सतृणपांसुरूपेणावस्थितं द्वेष्टारं द्वेष्यं च पाशशतेनात्यन्तदूरदेशे बधान तं पुरुषद्वयमतो बन्धनान्मा मुञ्च। अत्र योऽस्मान्यं चेति न पुनरुक्तिर्द्वेषं प्रति कर्तृत्वेन कर्मत्वेन च पुरुषभेदादित्याह – ‘बधान देव सवितः परमस्यां परावतीत्याह। द्वौ वाव पुरुषौ। यं चैव द्वेष्टि। यश्चैनं द्वेष्टि। तावुभौ बध्नाति। परमस्यां परावति शतेन पाशैः। योऽस्मान्द्वेष्टि यं च वयं द्विष्मस्तमतो मा मौगित्याहानिम्रुक्त्यै’ (तै.ब्रा. ३.२.९) इति। परावति दूरभूमौ। अनिम्रुक्तिरनिर्मोक्षः। व्याख्यातान्मन्त्रत्रयात्पूर्वभावी यो मन्त्र स्पष्टार्थबुद्ध्योपेक्षितस्तं पुनः सिंहावलोकनन्यायेन स्मृत्वा व्याचष्टे — ‘अररुर्वै नामासुर आसीत्। स पृथिव्यामुपम्लुप्प्तोऽशयत्। तं देवा अपहतोऽररुः पृथिव्या इति पृथिव्या अपाघ्नन्। भ्रातृव्यो वा अररुः। अपहतोऽररुः पृथिव्या इति यदाह। भ्रातृव्यमेव पृथिव्या अपहन्ति’ (तै.ब्रा. ३.२.९) इति। उपम्लुप्तस्तिरोहितः। यज्ञविघाताय गूढरूपेण भूमौ शयानत्वात्। अत एवायं भ्रातृव्यः शत्रुः। तं च देववन्मन्त्रोच्चारणपूर्वकेण सतृणानां पांसूनामपनयनेनापहन्ति।\n\nअपहत इति। कल्पः – ‘द्वितीयं प्रहरति पृथिवि देवयजन्योषध्यास्ते मूलं मा हिसिषमित्यपहतोऽररुः पृथिव्यै देवयजन्या इत्यादत्ते व्रजं गच्छ गोस्थानमिति हरति वेदिं प्रत्यवेक्षते वर्षतु ते द्यौर्रिति हृत्वोत्करे निवपति बधान देव सवितः परमस्यां परावति शतेन पाशैर्योऽस्मान्द्वेष्टि यं च वयं द्विष्मस्तमतो मा मौगिति’ इति।\n\nयद्यप्यपहत इत्यनयोर्द्वितीयतृतीययोः पृथिवि देवयजनीत्ययमाद्यमन्त्रो नाऽऽम्नातस्तथाऽपि प्रथमपर्यायादनुषञ्जनीयः। यथा वाक्यस्य परिपूर्तये शब्दान्तरमनुषज्यते तथा प्रयोगपरिसमाप्त्यर्थं मन्त्रानुषङ्गगो न्याय्यः। अररुशयनेनोपहतवेदिभूमिपांसवः कियन्तोपि प्रथमपर्यायेऽपनीतस्तावता वेदिभूम्येकदेशो यागयोग्यः संपन्नः। अनेनैवाभिप्रायेण द्वितीयपर्यायेऽपहतोऽररुः पृथिव्यै देवयजन्या इति पृथिवि विशेष्यते। तृतीयपर्याये तु - अदेवयजन इत्यररुविशेषणम्। तदेवमुपहतास्तृणपांसवो यज्ञभूमेरुद्धृत्य यस्मिन्नुदग्देशे निरस्यन्ते स उत्कर उच्यते।\n\nअररुरिति। कल्पः- ‘अररुस्ते दिवं मा स्कानिति न्युप्तमाग्नीध्रोऽञ्जलिनाऽभिगृह्णाति’ इति।\n\nहे पांसुसमूहरूपोत्कर तव संबन्धी योऽररुः स स्वर्गं मा गच्छतु। द्वितीयतृतीयपर्याययोः प्रथमव्याख्ययाऽवबोद्धुं शक्यतया तावपेक्ष्य मन्त्रमेतं व्याचष्टे – ‘तेऽमन्यन्त। दिवं वा अयमितः पतिष्यतीति। तमररुस्ते दिवं मा स्कानिति दिवः पर्यबाधन्त। भ्रातृव्यो वा अररुः। अररुस्ते दिवं मा स्कानिति यदाह। भ्रातृव्यमेव दिवः परिबाधते ‘ (तै.ब्रा. ३.२.९) इति। ते देवाः केनाप्युपायेनाररुर्बन्धं छित्त्वा फलविघाताय स्वर्गं गमिष्यतीति मत्वा मन्त्रेण बन्धनं दृढीकृत्य दिवः सकाशाद्यथा परितो बाधितो भवति तथा यत्नं कृतवन्तः तरमादाग्नीध्राञ्जलिना पांसुराशौ निरुद्धे सति भ्रातृव्यः स्वर्गबाधितो भवति। मन्त्रान्व्याख्यायानुष्ठानं विधत्ते — ‘स्तम्बयजुर्हरति पृथिव्या एव भ्रातृव्यमपहन्ति। द्वितीय हरति। अन्तरिक्षादेवैनमपहन्ति। तृतीय हरति। दिव एवैनमपहन्ति। तूष्णीं चतुर्थ हरति। परिमितादेवैनमपहन्ति’ (तै.ब्रा. ३.२.९) इति। यजुर्मन्त्रेण च्छिन्नो दर्भः स्तम्बयजुः। तच्च स्तम्बरूपं स्फ्येन च्छित्त्वोत्करदेशे हरेत्। त्रिवारमेवं हरणेन लोकेभ्यो भ्रातृव्यो हतो भवति। अमन्त्रकेण चतुर्थहरणेनापरिमिताद्ब्रह्माण्डात्सर्वस्माद्भ्रातृव्यावघातः।\n\nवसव इति। कल्पः – ‘अथ पूर्वं परिग्राहं परिगृह्णाति वसवस्त्वा परि गृह्णन्त गायत्रेण छन्दसेति दक्षिणतो रुद्रास्त्वा परि गृह्णन्तु त्रैष्टुभेन छन्दसेति पश्चादादित्यास्त्वा परि गृह्णन्तु जाग्रतेन छन्दसेत्युत्तरतः’ इति।\n\nआहवनीयगार्हपत्ययोर्मध्ये वेदिं खनितुं वेदिमानाय स्फ्येन दिक्त्रये रेखात्रयं कर्तव्यम्। सोऽयं वेदः परिग्राहः। परिग्रहीताऽध्वर्युर्दिक्त्रये क्रमेण भावनया वस्वादिरूपः। परिग्राहसाधनभूतः स्फ्यश्च च्छन्दस्त्रयरूपः। तमिमं परिग्राहं विधत्ते — ‘असुराणां वा इयमग्र आसीत्। यावदासीनः परापश्यति। तावद्देवानाम्। ते देवा अब्रुवन्। अस्त्वेन नोऽस्यामपीति। क्यन्नो दास्यथेति। यावत्स्वयं परिगृह्णीथेति। ते वसवस्त्वेति दक्षिणतः पर्यगृह्णन्। रुद्रास्त्वेति पश्चात्। आदित्यास्त्वेत्युत्तरतः। तेऽग्निना प्राञ्चोऽजयन्। वसुभिर्दक्षिणा। रुद्रैः प्रत्यञ्चः। आदित्यैरुदञ्चः। यस्यैवं विदुषो वेदिं प्रतिगृह्णन्ति। भवत्यात्मना। पराऽस्य भ्रातृव्यो भवति’ (तै.ब्रा. ३.२.९) इति। पुरा कदाजिदसुराणां विजये सति एषां पृथिवी कृत्स्नाऽपि तेषामेव स्वभूताऽऽसीत्। देवानां कोऽपि भूम्यंशभूतो नाभूत्। किंतु यो देवो यत्र यदोपविष्टो यावद्देशं पश्यति तत्र तावान्देशस्तस्य देवस्य तदा स्वाधीनोऽभवत्। ततो देवा असुरानयाचन्त युष्मदधीनायामस्यां पृथिव्यां कोप्यंशोऽस्माकं नियतोऽपेक्षितस्तत्र कियद्भूस्थानमस्मभ्यं दास्यथेति। ततोऽसुरैरनुज्ञाता देवा मन्त्रैर्वेदिं स्वकीयत्वेन स्वीकृतवन्तः। तस्याश्च वेदेः प्राच्यामाहवनीयोऽग्निः पालको दक्षिणादिषु वस्वादयः। ततश्चतुर्दिक्ष्ववस्थितानां देवानामग्न्यादिमुखेन विजय एव। तस्मादेवं विदुषो यस्य यजमानस्याध्वर्यवो यथोक्तमन्त्रैर्वेदिं परिगृह्णीयुः स यजमानः स्वेनैव रूपेणाभिप्रख्यातो भवति। तस्य भ्रातृव्यः पराभवति। परिगृह्णन्तीति बहुवचनं पूजार्थं प्रयोगभेदाभिप्रायेण वा।\n\nदेवस्येति। बौधायनः – ‘अथ प्राचीं स्फ्येन वेदिमुद्धन्ति। देवस्य सवितुः सवे कर्म कृण्वन्ति वेधस इति’ इति।\n\nआपस्तम्बस्तु शाखान्तरमन्त्रेण भूमेरुपरिभागावस्थितायास्तृणसहिताया मृद उद्धननमभिधाय ब्रूते — ‘देवस्य सवितुः सव इति खनति’ इति।\n\nपरमेश्वरस्यानुज्ञायां सत्यां वेधसः समाना अध्वर्यव इदमुद्धननरूपं खननरूपं वा कर्म कुर्वन्ति। ईश्वरानुज्ञया सर्वैर्जनैः स्वाभीष्टं कर्म क्रियत इत्येतद्विदुषां प्रसिद्धमित्याह — ‘देवस्य सवितुः सव इत्याह प्रसूत्यै। कर्म कृण्वन्ति वेधस इत्याह। इषित हि कर्म क्रियते’ (तै.ब्रा. ३.२.९) इति। वेदेर्दिग्द्वये निम्नतां विधत्ते – ‘पृथिव्यै मेध्यं चामेध्यं च व्युदक्रामताम्। प्राचीनमुदीचीनं मेध्यम्। प्रतीचीनं दक्षिणा मेध्यम्। प्राचीमुदीचीं प्रवणां करोति। मेध्यामवैनां देवयजनीं करोति’ (तै.ब्रा. ३.२.९) इति। व्युदक्रामतां विभागमाप्नुताम्। अंसाकारेण श्रोण्याकारेण च कोणेषु चतुर्ष्वौन्नत्यं विधत्ते –प्राञ्चौ वेद्यसावुन्नयति। आहवनीयस्य परि गृहीत्यै। प्रतीची श्रोणी। गार्हपत्यस्य परिगृहीत्यै। अथो मिथुनत्वाय’ (तै.ब्रा. ३.२.९) इति। अंसयोः श्रोण्योश्च प्रत्येकं युग्मतया मिथुनत्वम्। यद्वा पुमानंसो योषिच्छ्रोणिरिति मिथुनत्वम्। भूमेरूर्ध्वभागस्य त्वक्स्थानीयस्य स्फ्येनापसारणं विधत्ते – ‘उद्धन्ति। यदेवास्या अमेध्यम्। तदपहन्ति’ (तै.ब्रा. ३.२.९) इति। तमेव विधिमनूद्यार्थवादान्तरमाह — ‘उद्धन्ति। तस्मादोषधयः पराभवन्ति’ (तै.ब्रा. ३.२.९) इति। तस्मादुद्धननाद्भूमिष्ठास्तृणस्तम्बा बर्हिरास्तरणहविरासादनविरोधिनो विनश्यन्ति। भूमावत्यन्तं निरूढानां तृणमूलानामुद्धननमात्रेणापगमाभावात्पृथग्यत्नेन च्छेदनं विधत्ते – ‘मूलं छिनत्ति। भ्रातृव्यस्यैव मूलं छिनत्ति। मूलं वा अतितिष्ठद्रक्षास्यनूत्पिपते’ (तै.ब्रा. ३.२.९) इति। वैरिणो मूलं निवासाधिकरणं गृहादिकम्। यदि तृणमूलां भूमिमतीत्य किंचिदवतिष्ठेत तदा तदनु रक्षास्युद्भवेयुः तस्मान्मूलं छेदनीयम् छेदनसाधनं विधत्ते — ‘यद्धस्तेन छिन्द्यात्। कुनखिनीः प्रजाः स्युः। स्फ्येन छिनत्ति। वज्रो वै स्फ्यः। वज्रेणैव यज्ञाद्रक्षास्यपहन्ति’ (तै.ब्रा. ३.२.९) इति। स्फ्यस्य वज्रत्वमन्यत्र स्पष्टमाम्नातम् – ‘इन्द्रो वृत्राय वज्रं प्राहरत्। स त्रेधा व्यभवत्। स्फ्यस्तृतीयम्। रथस्तृतीयम्। यूपस्तृतीयम्’ इति। प्रदेशपरिमितं वेदिखननं विधत्ते — “पितृदेवत्याऽतिखाता। इयतीं खनति। प्रजापतिना यज्ञमुखेन संमिताम्’ (तै.ब्रा. ३.२.९) इति। यदेयं वेदिः प्रादेशपरिमाणमतीत्य खाता स्यात्तदा पितृदेवत्यत्वादियं दैविकी न भवेत्। इयतीमिति प्रादेशपरिमाणाभिनयः। प्रजापतिसृष्टतया तद्रूपं यज्ञपुरुषस्य मुखम्। तच्च प्रादेशपरिमितम्। अतस्तत्संमितां वेदिं खनेत्। पक्षान्तरं विधत्ते – ‘वेदिर्देवेभ्यो निलायत। तां चतुरङ्गुलेऽन्वविन्दन्। तस्माच्चतुरङ्गुलं खेया’ (तै.ब्रा. ३.२.९) इति। केनापि निमित्तेन देवेभ्यो विमुखीभूता वेदिदेवता भूमौ निलीना सती चतुरङ्गुलमात्रां खननेन लब्धा। तस्माच्चतुरङ्गुलं खनेत्। तं विधिमनूद्यार्थवादान्तरमाह — ‘चतुरङ्गुलं खनति। चतुरङ्गुले ह्योषधयः प्रतितिष्ठन्ति’ (तै.ब्रा. ३.२.९) इति।\nओषधिमूले भूमेरन्तश्चतुरङ्गुलं प्रसृते सति ता ओषधयो वायुना नोन्मूल्यन्ते। पक्षान्तरं विधते – ‘आ प्रतिष्ठायै खनति। यजमानमेव प्रतिष्ठां गमयति’ (तै.ब्रा. ३.२.९) इति।\nयदि चतुरङ्गुलप्रमाणेन प्रादेशप्रमाणेन वा सिकतादिप्रयुक्तशैथिल्याद्भूमिर्न लभ्यते तदा तल्लाभपर्यन्तं खनेत्। दक्षिणस्यां दिश्यौन्नत्यं विधत्ते – ‘दक्षिणतो वर्षीयसीं करोति। देवयजनस्यैव रूपमकः’ (तै.ब्रा. ३.२.९) इति। प्राचीमुदीचीं प्रवणां करोतीत्यनेनैव सिद्धेऽप्यौन्नत्ये पुनरपि कुड्याकारेण मृत्तिकामप्रक्षेपोऽत्र विधीयते। अकः कृतवान्भवति। लोष्टभावरहितां सिकतया सदृशीं मृदं वेद्यां सर्वत्र विकिरेदित्याह – ‘पुरीषवतीं करोति। प्रजा वै पशवः पुरीषम्। प्रजयैवैनं पशुभिः पुरीषवन्तं करोति’ (तै.ब्रा. ३.२.९) इति।\n\nऋतमिति। कल्पः – ‘उत्तरं परिग्राहं परिगृह्णाति ऋतमसीति दक्षिणत ऋतसदनमसीति पश्चादृतश्रीरसीत्युत्तरतः’ इति।\n\nऋतं सत्यम्। तच्च सत्यत्वं त्रिष्वस्ति वेद्यां हविषि फले च। असुरदानात्पूर्वमासीनो देवो यावन्तं भूदेशं पश्यति न तस्य देवयजनत्वं नियतम्। अतोऽनृत त्वम्। वेदेरदत्तत्वात्तन्न पुनः परावर्तत इत्यृतत्वम्। ततो हे वेदे त्वमृतमसि। हविषः फलहेतुत्वं न कदाचिद्व्यभिचरतीत्यस्ति सत्यत्वम्। तच्च सत्यं हविरस्यां वेद्यां सीदति। ततो हे वेदे त्वमृतसदनमसि। फलस्यावश्यंभावित्वादस्त्यृतत्वम्। तच्च फलं हविर्द्वारेण वेद्या श्रीयते। ततो हे वेदे त्वमृतश्रीरसि। विधत्ते – ‘उत्तरं परिग्राहं परिगृह्णाति। एतावती वै पृथिवी। यावती वेदिः। तस्या एतावत एव भ्रातृव्यं निर्भज्य। आत्मन उत्तरं परिग्राहं परिगृह्णाति’ (तै.ब्रा. ३.२.९) इति। वेदिव्यतिरिक्ताया भूमेरासुरत्वेन कर्मण्यनुपयोगादुपयुक्ता भूमिर्वेदिरेव। तथा सति पूर्वपरिग्राहेण महाभूमेः संबन्धिनो वेदिरूपादेव तावतः प्रदेशाद्वैरिणं निःसार्य स्वार्थमुत्तरपरिग्राहं कुर्यात्। मन्त्रार्थो मन्त्रपदेष्वेवाभिव्यक्त इत्याह — “ऋतमस्यृतसदनमस्यृतश्रीरसीत्याह — यथायजुरेवैतत्” (तै.ब्रा. ३.२.९) इति।\n\nधा इति। बौधायनः – ‘अथ प्रतीची स्फ्यन वेदिं योयुप्यते धा असि स्वधा अस्युर्वी चासि वस्वी चासि पुरा क्रूरस्य विसृपो विरप्शिन्नुदादाय पृथिवीं जीरदानुर्यामैरयच्चन्द्रमसी स्वधाभिस्तां धीरासो अनुदृश्य यजन्त इति” इति।\n\nआपस्तम्बो मन्त्रभेदमाह — ‘धा असि स्वधा असीति प्रतीचीं वेदि स्फ्येन योयुप्यते, उदादाय पृथिवीं जीरदानुरिति वेदिमनुवीक्षते’ इति।\n\nयोयुप्यते समी करोति। विविधं रपणं शब्दनमुच्चैरुपांशुत्वादिभेदेन मन्त्रोच्चारणं विरप्। तद्वन्त ऋत्विजो विरप्शाः। लोमशशब्दवद्द्रष्टव्यम्। विरप्शा ऋत्विजो यस्यां वेद्यां सा वेदिर्विरीप्शनी। तस्याः संबोधनं छान्दसं विरप्शिन्निति। हे वेदे क्रूरस्योत्करे पाशैर्बद्धस्याररोर्विसर्पणान्निर्गमात्पुरा त्वं दैविकहविषां धारयित्र्यसि। स्वधाशब्देनैतत्ते तत ये च त्वामन्वित्यादिनोक्तं पैतृकपिण्डादिकमुपलक्ष्यते। तेनापि युक्ताऽसि। अत एव कृत्स्नधारणाद्विस्तीर्णा चासि। पुरोडाशादिरूपधनवत्त्वाद्वस्वी चासि। द्रव्यवत्यसि। जीरा जीवनशीला दानवो हविषां दातारो यावज्जीवादिशास्त्रप्रेरिता यजमाना यस्यां पृथिव्यां सा पृथिवी जीरदानुः। द्वितीयार्थे प्रथमा। यद्वा जीराश्च ते दानवश्च। छान्दसो वचनव्यत्ययः। पूर्वे यजमाना वेदिरूपां यां पृथिवीं कृत्स्नभूमेरासुर्याः सकाशादूर्ध्वमादाय चन्द्रमस्यमृतकिरणैः सार्धं स्थापितवन्तः, इदानींतनास्तु धीमन्तस्तामिमां वेदिं मनसाऽनुचिन्त्य तस्यां जयन्ते। समीकरणं विधत्ते — ‘क्रूरमिव वा एतत्करोति। यद्वेदिं करोति। धा असि स्वधा असीति योयुप्यते शान्त्यै’ (तै.ब्रा. ३.२.९) इति। विशेषणद्वयेन कृत्स्नभूमिरूपत्वमशेषधनोपेतत्वं च संपाद्यत इत्याह – ‘उर्वी चासि वस्वी चासीत्याह। उर्वीमेवैनां वस्वीं करोति’ (तै.ब्रा. ३.२.९) इति। विसृपः पुरेत्युक्याऽररुप्रयुक्तमशुचित्वं निवार्यत इत्याह ‘पुरा क्रूरस्य विसृपो विराप्शिन्नित्याह मेध्यत्वाय’ (तै.ब्रा. ३.२.९) इति। चन्द्रमस्यैरयन्नित्यनुसंधानस्य प्रयोजनमाह – ‘उदादाय पृथिवीं जीरदानुर्यामैरयञ्चन्द्रमसि स्वधाभिरित्याह। यदेवास्या अमेध्यम्। तदपहत्य। मेध्यां देवयजनीं कृत्वा। यददश्चन्द्रमसि मेध्यम्। तदस्यामेरयति’ (तै.ब्रा. ३.२.९) इति। एरयति आनयतीत्यर्थः। अनुदृश्येति पदस्याभिप्रायमाह — ‘तां धीरासो अनुदृश्य यजन्त इत्याहानुख्यात्यै’ (तै.ब्रा. ३.२.९) इति। अनुसंधानायेत्यर्थः। आग्नीध्रं प्रति प्रैषमुत्पादयति – प्रोक्षणीरासादय। इध्माबर्हिरुपसादय। स्रुवं च स्रुचश्च संमृड्ढि पत्नी संनह्य। आज्येनोदेहीत्याहानुपूर्वतायै’ (तै.ब्रा. ३.२.९) इति। बह्वर्थविषयप्रैषोऽनुक्रमेणानुष्ठानायोपयुज्यते। आग्नीध्रस्यानुष्ठानं विधत्ते — ‘प्रोक्षणीरासादयति। आपो वै रक्षोघ्नीः। रक्षसामपहत्यै। स्फ्यस्य वर्त्मन्त्सादयति यज्ञस्य संतत्यै’ (तै.ब्रा. ३.२.९) इति। प्रोक्षणीनामपां बाहुल्यं विधत्ते — ‘उवाच हासितो दैवलः। एतावतीर्वा अमुष्मिल्लोके आप आसन्। यावतीः प्रोक्षणीरिति। तस्माद्बह्वीरासाद्याः’ (तै.ब्रा. ३.२.९) इति। अस्मिन्यागे यावत्यः प्रोक्षण्य आसाद्यन्ते तावत्य एवामुष्मिल्लेक आपो भवन्तीति देवलेनोक्तत्वाद्बाहुल्यमत्र कर्तव्यम्। उत्करे स्फ्यस्य परित्यागं ध्यानविशिष्टं विधत्ते – ‘स्फ्यमुदस्यन्। यं द्विष्यात्तं ध्यायेत्। शुचैवैनमर्पयति’ (तै.ब्रा. ३.२.९) इति। यथोक्तप्रैषकाले स्फ्यस्य तिर्यग्वारणं विधत्ते – ‘वज्रो वै स्फ्यः। यदन्वञ्चं धारयेत्। वज्रेऽध्वर्युः क्षण्वीत। पुरस्तात्तिर्यञ्चं धारयति। वज्रो वै स्फ्यः। वज्रेणैव यज्ञस्य दक्षिणतो रक्षास्यपहन्ति। अग्निभ्यां प्राचश्च प्रतीचश्च। स्फ्येनोदीचश्चाधराचश्च। स्फ्येन वा एष वज्रेणास्यै पाप्मानं भ्रातृव्यमपहत्य। उत्करेऽधि प्रवृश्चति। यथोपधाय वृश्चन्त्येवम्’ (तै.ब्रा. ३.२.९) इति। स्फ्यस्य वज्रत्वप्रतिपादकं श्रुत्यन्तरं पूर्वमुदाहृतम्। अन्वञ्चमभिमुखम्। क्षण्वति म्रियेत। तत्परिहाराय वेद्यां पूर्वभागे तिर्यञ्चं धारयेत्। तथा सति दक्षिणाग्रत्वेन वेदेर्दक्षिणदिश्यवस्थितानि रक्षांसि हतानि भवन्ति। आहवनीयाग्निना पूर्वदिगवस्थितानसुरान्हन्ति। गार्हपत्याग्निना पश्चिमदिगवस्थितान्। स्फ्यस्य मूलेनोत्तरदिगवस्थितानसुरान्हन्ति। स्फ्यस्याधोधारणयाऽधस्तनान्। ऊर्ध्वधारणयोपरितनानित्यपि द्रष्टव्यम्। एवं तिर्यञ्चं धारयन्नध्वर्युः पापरूपं वैरिणमस्या वेदेरपहत्योत्करे छिनत्ति। यथा काष्ठं कस्मिंश्चिदाधारेऽवस्थाप्य लोकाश्छिन्दन्ति तद्वत्। हस्तप्रक्षालनं विधत्ते – ‘हस्ताववनेनिक्ते। आत्मानमेव पवयते’ (तै.ब्रा. ३.२.९) इति। स्फ्यस्यापि तद्विधत्ते – ‘स्फ्यं प्रक्षालयति मेध्यत्वाय। अथो पाप्मन एव भातृव्यस्य न्यङ्गं छिनत्ति’ (तै.ब्रा. ३.२.९) इति। प्रक्षालितः स्फ्यो यज्ञयोग्यो भवति। किंचानेन पापरूपस्य वैरिणः शरीरं छिन्नं भवति। आग्नीध्रस्यानुष्ठानं विधत्ते — ‘इध्माबर्हिरुपसादयति युक्त्यै। यज्ञस्य मिथुनत्वाय। अथो पुरो रुचमेवैतां दधाति। उत्तरस्य कर्मणोऽनुख्यात्यै’ (तै.ब्रा. ३.२.९) इति। इध्मस्य बर्हिषश्चोभयोः सहैव सादनं परस्परं योगाय। तेन च योगेन यज्ञसंबन्धि मिथुनं भवति। किंवैतामुपसादनरूपां दीप्तिं पुरः करोति। तया दीप्त्योत्तरं कर्तव्यं ख्यापितं भवति। तयोरुपसादने प्रागग्रत्वं विधत्ते – ‘न पुरस्तात्प्रत्यगुपसादयेत्। यत्पुरस्तात्प्रत्यगुपसादयेत्। अन्यत्राऽऽहुतिपथादिध्मं प्रतिपादयेत। प्रजा वै बर्हिः। अपराध्नुयाद्बर्हिषा प्रजानां प्रजननम्। पश्चात्प्रगुपसादयति। आहुतिपथेनेध्मं प्रतिपादयति। संप्रत्येव बर्हिषा प्रजानां प्रजननमुपैति’ (तै.ब्रा. ३.२.९) इति। इध्मस्याऽऽहुतिपथः प्रागग्रत्वम्। प्रत्यगग्रेण बर्हिषा प्रजानामुत्पत्तिर्विनश्येत्। ततः स्वयं पश्चादवस्थायोभयं प्रागग्रमुपसादयेत्। तथा सतीध्मस्याऽऽहुतिपथो नापैति। संप्रत्येव समीचीनेन बर्हिषा प्रजोत्पत्तिं प्राप्नोति। इध्माबर्हिषोः परस्परं दिग्भेदं विधत्ते — ‘दक्षिणमिध्मम्। उत्तरं बर्हिः। आत्मा वा इध्मः। प्रजा बर्हिः। प्रजा ह्यात्मन उत्तरतरा तीर्थे। ततो मेघमुपनीय। यथादेवतमेवैनत्प्रतिष्ठापयति। प्रतितिष्ठति प्रजया पशुभिर्यजमानः’ (तै.ब्रा. ३.२.९) इति। पितुर्यजमानस्य दक्षिणभागो युक्तः। प्रजाया उत्तरभागः। तथा सत्युभयं तीर्थे योग्यस्थाने संपद्यते। ततस्तदुभयं यज्ञं नीत्वा तत्तद्देवतामनतिक्रम्य स्थापितवान्भवति। एतेन यजमानस्य प्रजापशुसमृद्धिर्भवति।\n\nअत्र विनियोगसंग्रहः —\n\n“आददे स्फ्यं समादत्त इन्द्रस्येत्यभिमन्त्रयेत्। पृथिवि स्तम्बयजुश्छित्त्वा ह्यपगृह्णाति भूरजः॥१॥\nव्रजं गच्छेदुदग्देशं वर्ष वेदिं समीक्षते। बधा धूलिं क्षिपेदेवं पुनः स्तम्बहृतिद्वयम्॥२॥\nअथात्र पूर्ववत्मन्त्रा अराऽग्नीध्रोऽञ्जलौ धरेत्। वसत्रिभिर्ग्रहो वेदेर्देव वेदिं खनेदमूम्॥३॥\nऋतोत्तरपरिग्राहो धा असीति समीकृतिः। उदादायेति वेदीक्षा मन्त्रोक्ताः पञ्चविंशतिः’ ॥४॥ इति।\n\nअथ मीमांसा।\n\nतृतीयाध्यायस्य सप्तमपादे चिन्तितम् —\n“मुख्याङ्गतैव वेद्यादेः प्रयाजाध्यङ्गताऽपि वा। तद्वाक्यं प्रक्रियायुक्तं मुख्याङ्गत्वस्य बोधकम्॥\nमुख्याङ्गस्यापि वेद्यादेः प्रयाजादिषु चाङ्गता। मुख्यार्थत्वात्त्प्रयाजादेश्चापूर्वव्यवधानतः” इति॥\n\nदर्शपूर्णमासयोः श्रूयते – वेद्यां हवींष्यासादयति बर्हिषि हवींष्यासादयतीति। तथा तद्धर्माः श्रूयन्ते ‘वेदिं खनति बर्हिर्लुनाति’ इत्यादयः। मुख्यानि हवींष्याग्नेयपुरोडाशादीनि। अमुख्यहवींषि तु प्रयाजाद्यर्थानि। तत्र स्वस्वधर्मसहितानि वेद्यादीनि प्रकरणबलान्मुख्यहविषामेवाङ्गानि। वेद्यां हवींष्यासादयतीति वाक्यात्सर्वहविरङ्गतेति चेन्न। प्रकरणेन वाक्यस्य संकोचनीयत्वात्। यदि वाक्यं प्रकरणनैरपेक्ष्येण स्वतन्त्रं स्यात्, तदा सादनमात्रपर्यवसानेन यागाभावे वैयर्थ्यं स्यात्। सौमिकहविषामप्येतद्वेद्यासादनं प्रसज्येत। तस्मान्मुख्यं हविरङ्गं वेद्यादिकमिति प्राप्ते ब्रूमः — अस्तु वैयर्थ्यातिप्रसङ्गपरिहारेण प्रकृतापूर्वसाधनभूतहविःषु वेद्यादेरङ्गत्वम्। प्रयाजादिहवींष्यपि स्वकीयावान्तरपूर्वद्वारा मुख्यापूर्वसाधनान्येवेति तदङ्गत्वमपि वेद्यादेर्युक्तम्। एवं सति वाक्यस्यात्यन्तसंकोचो न भविष्यति। पञ्चमाध्यायस्य प्रथमपादे चिन्तितम् —\n\n“पुरोडाशाभिवासान्तस्यापकर्षोऽस्ति दर्शके। न वाऽऽद्योऽस्त्वपकृष्टाया वेदेर्वैगुण्यहानये॥\nअभिवासात्परा वेदिरिति तत्क्रमबोधतः। प्रागेव विहिता दर्शे वेदिर्नातेऽपकर्षणम्” इति।\n\nदर्शपूर्णमासयोः पुरोडाशस्य कपालेषु श्रपितस्याऽऽच्छादनमाम्नातम् — भस्मनाऽभिवासयतीति। तत उर्ध्वं वेदिराम्नता। तेनैव क्रमेण पौर्णमासीयागे प्रतिपद्यनुष्ठानं कृतम्। दर्शयागे तु वेदेरपकर्ष आम्नातः — ‘पूर्वेद्युरमावास्यायां वेदिंकरोति’ इति। तत्र वेदेः पूर्वभाविनोऽभिवासनान्तस्याङ्गसमूहस्यापकर्षः कर्तव्योऽन्यथा वेदेर्वैगुण्यप्रसङ्गादिति प्राप्ते ब्रूमः — ‘यदि दर्शः पूर्णमासीविकारः स्यात्तदा पौर्णमास्यां कॢप्तः क्रमो दर्शेऽतिदिश्येत। न त्वसौ विकारः। तस्मात्कश्चित्क्रमोऽत्र स्वातन्त्र्येणोन्नेय़ः। क्रमोन्नयनं च सर्वेषु धर्मेष्वाम्नातेषु पश्चात्पाठादिभिः संपद्यते। वेदिपदार्थश्चाभिवासनादूर्ध्वं दर्शपूर्णमाससाधारण्येनाऽऽम्नातः। विशेषतस्तु दर्शयागे पूर्वेद्युरेवाऽऽम्नायते। तथा सत्यभिवासनवेद्योः क्रमबौधात्प्रागेव दार्शिकवेदे पूर्वदिनसंबन्धावगमात्तदेव तस्याः स्थानमिति वेदेरपि तावन्नापकर्षः। तत्कुतोऽभिवासनान्तस्याङ्गसमूहस्यापकर्षः।\n\nप्रथमाध्यायस्य चतुर्थपादे चिन्तितम् —\n\n“प्रोक्षणीः संस्कृतिर्जातिर्योगो वा सर्वभूमिषु। तथोक्तेः संस्कृतिर्जातिः स्याद्रूढेः प्रबलत्वतः॥\nअन्योन्याश्रयतो नाऽऽद्यो न जातिः कल्प्यशक्तितः। योगः स्यात्कॢप्तशक्तित्वात्कॢप्तिव्याकरणाद्भवेत् “ इति॥\n\nदर्शपूर्णमासयोः श्रूयते — ‘प्रोक्षणीरासादयति’ इति। तत्र प्रोक्षणीशब्दस्याभिमन्त्रणासादनादिसंस्कृतिः प्रवृत्तिनिमित्तम्। कुतः। सर्वेषु वैदिकप्रयोगप्रदेशेषु संस्कृतानामेवापां प्रोक्षणीशब्देनोच्यमानत्वादित्येकः पक्षः। लोके जलक्रीडायां प्रोक्षणीभिरुद्वेजिताः प्रवृत्तिनिमित्तम्। न च प्रकर्षेणोक्ष्यते सिच्यत आभिरिति योगौऽव शङ्कनीयो रूढेः प्रबलत्वादिति पक्षान्तरम्। तत्र न तावत्संस्कारो युक्तोऽन्योन्याश्रयत्वात्। विहितेष्वभिमन्त्रणादिसंस्कारेष्वनुष्ठितेषु पश्चात्संस्कृतास्वप्सु प्रोक्षणीशब्दप्रवृत्तिः। तत्प्रवृत्तौ सत्यां प्रोक्षणीशब्देनापोऽनूद्याभिमन्त्रणादिविधिरित्यन्योन्याश्रयत्वम्। नापि जातिपक्षो युक्तः। उदकजातौ प्रोक्षणीशब्दस्य वृद्धव्यवहारे पूर्वमकॢप्तत्वेनेतः परं कल्पनीयत्वात्। ततो गोशब्दवदश्वकर्णशब्दवच्च रूढो न भवति। योगस्तु व्याकरणेन कॢप्तः सोपसर्गोद्धातोः करणे ल्यूट्प्रत्ययेन व्युत्पादनात्। तस्मात्प्रोक्षणीशब्दो यौगिकः। घृतादेः प्रोक्षणीत्वं प्रयोजनम्।\n\nद्वितीयाध्यायस्य प्रथमपादे चिन्तितम् —\n\n“प्रोक्षणीरासादयेति निगदस्त्रिविधाद्बहिः। यजुर्वोच्चैस्त्वधर्मस्य भेदादस्य चतुर्थता॥\nपरप्रत्यायनार्थत्वादुच्चैस्त्वं यजुरेव सः। तल्लक्षणेन युक्तत्वात्त्रैविध्यमिति सुस्थितम्” इति॥\n\nप्रोक्षणीरासदयेध्माबर्हिरुपसादयाग्नीन्विहर बर्हिः स्तृणीहीत्यादयो निगदा आम्नाताः। परसंबोधनार्था मन्त्रा निगदाः। ते च पूर्वेभ्य ऋग्यजुःसामभ्यो बहिर्भूताश्चतुर्थप्रकाराः। कुतः। पादगीत्योक्सामलक्षणयोराभावत्प्रश्लिष्टपाठस्य यजुर्लक्षणस्य सत्त्वेऽपि धर्मभेदेन यजुष्यन्तर्भावानुपपत्तेः। उपांशु यजुषोच्चैर्निगदेनेति हि धर्मभेद इति प्राप्ते ब्रूमः — बहिर्ब्राह्मणा भोज्यन्तां परिव्राजकास्त्वन्तरित्यत्र सत्येव परिव्राजकानां ब्राह्मण्ये पूजानिमित्तो विशेषो यथा तथा निगदानां यजुर्लक्षणोपेतत्वाद्यजुषामेव सतां परप्रत्यायननिमित्त उच्चैस्त्वं धर्मः। ततो मन्त्राणां त्रैविध्यं सुस्थितम्।\n\nआदद इत्यादौ स्वराः प्रसिद्धाः। दक्षिण इत्यत्र स्वाङ्गाख्यायामादिर्वेत्याद्युदात्तः। पृथिवीत्यत्र वाक्यादित्वेन षाष्ठिकामन्त्रिताद्युदात्तत्वत्। अररुरित्यत्रार्तिधातोररुप्रत्यय आद्युदात्तः। गोस्थानमित्यत्र कृदुत्तरपदप्रकृतिस्वरत्वे प्राप्ते तदपवादे ‘मन्क्तिन्व्याख्यानशयनासनस्थानयाजकादिक्रीताः’ (पा.सू. ६-२-१५१) मन्नन्तं क्तिन्नन्तं व्याख्यानादिचतुष्टयं याजकादिगणः क्रीतशब्दश्चोत्तरपदमन्तोदात्तं भवतीत्यन्तोदात्तत्वे प्राप्ते ‘परादिश्छन्दसि बहुलम्’ (पा.सू. ६-२-१९९) इत्युत्तरपदाद्युदात्तः। वर्षत्विति वाक्यादिः। तथा बधानेत्यपि। तत्र शानजादेशस्य चित्त्वादन्तोदात्तः। पाशशब्दो घञन्तः। द्वेष्टीत्यत्र यच्छब्दयोगान्न निघातः। गायत्रशब्दस्य तृच्प्रत्ययान्तत्वात्प्रत्ययस्वरः। त्रैष्टुभजागतशब्दयोरञ्प्रत्यये सत्याद्युदात्तः। उर्वीशब्दो ङीषन्तः। वस्वीशब्दो वृषादिः। पुरोडाशशब्दस्य निपातत्वाभावादन्तोदात्तः। विसृप इत्यत्रोत्तरपदस्य कसुन्प्रत्ययान्तत्वादाद्युदात्तः। उददायेत्यत्र ल्यपः पित्त्वाद्धातुस्वरावशेषे कृत्स्वरः। जीरदानुशब्दो दासीभारादिः। ऐरयन्नित्यत्र यच्छब्दयोगान्निघाताभावे सति, आडागमस्य विहितमुदात्तत्वं सति शिष्टम्। चन्द्रमसीति पृषोदरादिः। अनुदृश्येति कृत्स्वरः॥\n\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीय-संहिताभाष्ये प्रथमकाण्डे प्रथमप्रपाठके नवमोऽनुवाकः॥९॥\n",
  "bhattaBhashya": "\n\n\n2स्फ्यमनुमन्त्रयते - इन्द्रस्येति ॥ 'स्वाङ्गाख्यायामादिर्वा' (फि.सू. 9) इति दक्षिणशब्द आद्युदात्तः । बाहुर्विशेष्यते - सहस्रभृष्टिः अनेकपरिवारः(पाकः) (अनेकप्रकारं) शत्रूणां निवारकः(पीडकः) । शततेजाः बह्ववधानः तद्वत्त्वमपीति । उभयत्रापि 'बहुव्रीहौ प्रकृत्या पूर्वपदम्' (पा.सू. 6.2.1) इति पूर्वपदप्रकृतिस्वरत्वम् ॥\n\n3तीक्ष्णीकरोति - वायुरिति ॥ वायुरसि वायुरिव क्षिप्रकार्यसि । कुत इत्यत आह - तिग्मतेजाः तीक्ष्णदीप्तिः निशितधारत्वात् । तादृशो हि त्वमसि । पूर्ववत्प्रकृतिस्वरत्वम् ॥\n\n4बर्हिः प्रहरति - पृथिवीति ॥ हे पृथिवि देवयजनि देवयागाधिकरणभूते, त्वदीयाया ओषध्याः मूलं मा हिंसिषम् । अनेन स्फ्यप्रहारेण न विनाशयामि । प्रथमस्यामन्त्रितस्य षाष्ठिकमाद्युदात्तत्वम् । 'नामन्त्रिते समानाधिकरणे' (पा.सू. 8.1.73) इति पूर्वस्याविद्यमानवत्त्वनिषेधाद्द्वितीयः पदात्परत्वान्निहन्यते । ओषधिशब्दस्य दासीभारादित्वात् पूर्वपदप्रकृतिस्वरत्वम् । ओषशब्दो घञन्त आद्युदात्तः । 'विषाद्वै नामासुरः' (तै.ब्रा. 3.2.9) इति ब्राह्मणं । तेन ब्राह्मणोक्तमेध्यत्वाभिप्रायं पृथिव्या देवयजनत्वम् । यथा 'मेध्यामेवैनां देवयजनीं करोति' (तै.ब्रा. 3.2.9) इति ॥\n\n5सतृणं पुरीषमादत्ते - अपहत इति ॥ अपहतः अपनीतः । 'गतिरनन्तरः' (तै.ब्रा. 6.2.49) इति पूर्वपदप्रकृतिस्वरत्वम् । 'अररुर्वै नामासुर आसीत्' (तै.ब्रा. 3.2.9) इत्यादिब्राह्मणप्रसिद्धः असुरविशेषोऽररुः, अरणशीलः गूढचारी । 'अर्तेररुः' (उ.सू. 528) इत्यरुप्रत्ययः । स इतः पृथिव्या अपहतः । अपादानस्य शेषत्वेन विवक्षायां षष्ठ्यर्थे चतुर्थी । 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् ॥\n\n6हरति - व्रजमिति ॥ व्रजन्त्यस्मिन्निति व्रजः । 'गोचरसंचर' (पा.सू. 3.3.119) इत्यादौ घप्रत्ययान्तो निपातितः । यस्मिन्प्रदेशे पांसवस्सङ्घीभूता उत्करभावमापद्यन्ते, तं देशं गच्छति । कीदृशं? - गोस्थानम् गोशब्दस्य प्रत्याश्रावणलक्षणस्य सम्बन्धि स्थानम् । 'छन्दाꣳसि वै व्रजो गोस्थानः' (तै.ब्रा. 3.2.9) इति ब्राह्मणम् । छन्दस्त्वेन तस्य स्तुतिः । तान्यपि हि गवां शब्दानां स्थानानि । कृदुत्तरपदप्रकृतिस्वरत्वम् । स्थानशब्दो लित्स्वरेणाद्युदात्तः (पा.सू. 6.1.193) । ननु 'मन्क्तिन् व्याख्यानशयन' (पा.सू. 6.2.151) इत्यादिना कृदुत्तरपदान्तोदात्तत्वेन भाव्यम् । तर्हि 'परादिश्छन्दसि बहुळम्' (पा.सू. 6.2.199) इत्युत्तरपदाद्युदात्तत्वं भविष्यति ॥\n\n7वेदिं प्रत्यवेक्षते - वर्षत्विति ॥ ते तव स्फ्येन प्रहृतायाश्शान्त्यर्थं द्यौर्वर्षतु दिविष्ठपर्जन्यद्वारेण ॥\n\n8-16निवपति - बधानेति द्विपदया गायत्र्या यजुरन्तया ॥ हे देव सवितः सर्वस्य प्रेरक । परमस्यां परावति सुदूरेपि देशे स्थितं जनम् । 'उपसर्गाच्छन्दसि धात्वर्थे' (पा.सू. 5.1.118) इति वतिः । छान्दसश्चाडागमः । शतेन पाशैः बहुभिः पाशैः तं बधान अस्मिन्नुत्करे तं निश्चेष्टं स्थापय । कम्? - यः अस्मान् द्वेष्टि यं च वयं द्विष्मः तमस्माकं द्वेष्टारं द्वेष्यं च बधान । बद्धं तमस्मादुत्करात् मा मौक् मा मुचः । यद्वा - परमस्यां परावति परागतौ पराजये शतेन पाशैः अस्माकं द्वेष्टारं द्वेष्यं च बधान । बद्धं च तं, अस्मात्पराजयात् मा मौक् मा मुचः । यद्वा - परमस्यां परावति पराजये पराजयार्थं तस्मिन्नुत्करे बधान । बद्धं च तं मा मुचः उत्करात्पराजयाद्वा । मुचेर्लुङि व्यत्ययेन अङं बाधित्वा च्लेस्सिजादेशः, 'बहुलं छन्दसि' (पा.सू. 7.3.97) इतीडभावः, हलन्तलक्षणा वृद्धिः, हल्ङ्यादिसंयोगान्तलोपौ । द्वितीये पर्याये देवयजन्या इति पृथिव्या विशेषणम्, अपहत इत्यादौ प्रथमप्रहारेण देवयागयोग्यत्वस्यापादितत्वात् । तृतीये च पर्याये अदेवयजनत्वमसुरस्य विशेषणम्, यस्मिन्वेदिदेशमनुप्रविश्य शयाने तस्यां भुवि देवयजनं नास्ति; तेन अदेवयजनोऽसुरोपहत इति । नञ्समासे कृते अव्ययपूर्वपदप्रकृतिस्वरत्वम् । तृतीय एव शेषः 'अररुस्ते दिवं मास्कान्' इति । अत एवोत्करस्य योऽयमररुस्त्वयि बद्धः, स दिवं स्वर्गं मास्कान् मा गात् । स्कन्देर्लुङि हलन्तलक्षणा वृद्धिः, 'बहुळं छन्दसि' (पा.सू. 7.3.97) इतीडभावः, 'झलो झलि' (पा.सू. 8.2.26) इति सिचो लोपः, हल्ङ्यादिसंयोगान्तलोपौ । 'भ्रातृव्यो वा अररुः' (तै.ब्रा. 3.2.9) इत्यादि ब्राह्मणम् ॥\n\n17वेदिं परिगृह्णाति - वसव इति ॥ वसवः अष्टौ । अष्टाक्षरा गायत्री । ते च गायत्रेण छन्दसा त्वां दक्षिणतः परिगृह्णन्तु । एकादश रुद्राः । एकादशाक्षरा त्रिष्टुप् । ते एकादशाक्षरेण त्रैष्टुभेन छन्दसा त्वां पश्चात्परिगृह्णन्तु । द्वादश आदित्याः । ते द्वादशाक्षरेण जागतेन छन्दसा त्वामुत्तरतः परिगृह्णन्तु । 'छन्दसः प्रत्ययविधाने नपुंसके स्वार्थे उपसंख्यानम्' (पा.सू. 4.2.55 वा 1) इति गायत्रादिभ्यस्स्वार्थेऽण्प्रत्ययः । तत्र त्रिष्टुप्जगतीशब्दाभ्यां उत्सादित्वादञ् (पा.सू. 4.1.86), प्राग्दीव्यतीयत्वात् तस्योपसङ्ख्यानस्य । 'असुराणां वा इयमग्र आसीत्' (तै.ब्रा. 3.2.9) इत्यादि ब्राह्मणम् ॥\n\n18खनति - देवस्येति द्विपदया गायत्र्या ॥ सवितुः सर्वप्रेरकस्य देवस्य सवे अनुज्ञायाम् अनुज्ञां लब्ध्वैव वेधसो विधायका ऋत्विजः कर्म कृण्वन्ति । यत एवं, तस्मादहमपि देवेन सवित्राऽनुज्ञात एव वेदिं खनामि । ततो मम नापराध इति । कृवि जिघांसायां, कृवि हिंसाकरणयोरित्यन्ये । 'धिन्विकृण्व्योर च' (पा.सू. 3.1.80) इत्युप्रत्ययः, 'अतो लोपः' (पा.सू. 6.4.48) । 'सवजवौ छन्दसि' (पा.सू. 3.3.56 वा 4) इति सवशब्दोऽजन्तत्वादन्तोदात्तः ॥\n\n21-23उत्तरं परिग्राहं परिगृह्णाति - ऋतमसीति ॥ हे वेदे ऋतं सत्यं यज्ञो वा त्वमसि, तदाधारत्वात् । तदेवाह ऋतसदनमसीति । ऋतस्य सदनमसि गृहमसि । ऋतवादी ऋत्विक् यजमानो यज्ञो वा सीदत्यस्मिन्नित्यधिकरणे ल्युट्, कृदुत्तरपदप्रकृतिस्वरत्वम् । ऋतं श्रयति साधनत्वेनेति ऋतश्रीः । 'क्विब्वचि' (पा.सू. 3.2.178 वा 2) इत्यादिना क्विप्, दीर्घश्च, स एव स्वरः । दक्षिणतः पश्चादुत्तरतश्च त्रय एवैते परिग्रहे मन्त्राः । 'एतावती वै पृथिवी' (तै.ब्रा. 3.2.9) इत्यादि ब्राह्मणम् ॥\n\n24समीकरोति - धा इति यजुरादिकया पुराकूरस्येत्यादिकया त्रिष्टुभा चतुष्पदया ॥ दधातीति धाः । 'क्विप् च' (पा.सू. 3.2.76) इति क्विप् । हविषामाधारस्त्वमसि । स्वधा अन्नं, स्वं पुरुषं दधातीति । 'आतोऽनुपसर्गे कः' (पा.सू. 3.2.3) कृदुत्तरपदप्रकृतिस्वरत्वम् । स्वधैव त्वमसि, तत्साधनत्वात् । 'ईषाअक्षादिषु च्छन्दसि प्रकृतिभावमात्रं वक्तव्यम्' (पा.सू. 6.1.127 वा 2) इति पदयोः सवर्णदीर्घत्वाभावः । उर्वी महती चासि । वस्वी वासहेतुश्चासि, पुरोडाशादिधनवत्त्वेन देवतानां धारकत्वात् । अत्र 'गुणवचनात् ङीबाद्युदात्तार्थम्' (पा.सू. 4.1.44 वा 1) इति वसुशब्दात् ङीप् । उरुशब्दात् ङीप् ङीष् वा; न कश्चन विशेषः । ङीप्यपि 'उदात्तयणो हल्पूर्वात्' (पा.सू. 6.1.174) इति नद्या उदात्तत्वेन भाव्यम् । अत्र 'चवायोगे प्रथमा' (पा.सू. 8.1.59) इति प्रथमा तिङ्विभक्तिर्न निहन्यते ।\nअथ कुतोऽवगम्यते ईदृशी वेदिरिदानीमभूदिति तत्राह - पुरेति ॥ क्रूरस्याररुनाम्नोसुरस्य उत्करबद्धस्य विसृपः विसर्पणात् पुरा पूर्वमेव । 'सृपितृदोः कसुन्' (पा.सू. 3.4.17), व्यत्ययेन प्रथमा । पृथिवीं प्रथिताम् । जीरदानुः जीरोग्निः बुद्धिर्वा । 'जु' इति सौत्रो धातुः, तस्मात् 'जोरी च' (उ.सू. 191) इति रक्प्रत्ययः । जीरस्य दानुः दात्री जीरदानुः । 'दाभाभ्यां नुः' (उ.सू. 319) इति नुप्रत्ययः । 'अन्तोदात्तप्रकरणे मरुद्वृधादीनां छन्दस्युपसङ्ख्यानम्' (पा.सू. 6.2.106 वा 2) इति पूर्वपदस्यान्तोदात्तत्वम् । यद्वा - जीवनशीलाः जीराः । 'स्फायितञ्चि' (उ.सू. 178) इति रक्प्रत्ययो बहुलवचनात् जीवेरपि भवति । दानवः दातारः हविषां, यजमानाः । जीरा दानवो यस्यामिति बहुव्रीहौ पूर्वपदप्रकृतिस्वरत्वम् । ईदृशीं यां त्वां स्वधाभिरन्नैरोषधिविकारैस्सहितां उदादाय उत्क्षिप्य चन्द्रमसि ओषधीशे ऐरयन् स्थापितवन्तः यज्वानः । हे विरप्शिन्, वेद्यास्संबोधनम् । विविधं रपणं शब्दनं विरप्, उपांशुत्वादिभेदेन मन्त्राणामुच्चारणम् । तद्वन्तो विरप्शाः ऋत्विज उच्यन्ते । लोमादित्वाच्छः (पा.सू. 5.2.100) । तद्वति विरप्शिन् । छान्दसः स्त्रीप्रत्ययाभावः । तां तादृशीं त्वां चन्द्रमसि स्थापितां देवयजनीभूतामनुदृश्य अन्वीक्ष्य सैवेयमस्माभिस्संस्कृता वेदिरिति विज्ञाय, धीरासः प्रज्ञावन्तो यजमाना यजन्ते । 'आज्जसेरसुक्' (पा.सू. 7.1.50) । तस्माद्वयमपि तथैव विज्ञाय यजामः । यद्वा - हे विरप्शिन् वेदे, क्रूरस्याररुनाम्नोऽसुरस्य विसर्पणात्प्रागेव यां त्वामुदादाय चन्द्रमसि स्थिताभिस्स्वधाभिः अमृतैर्हेतुभिः जीरदानुभूतां पृथिवीमैरयन् प्रापयन्, तां तथाविधां त्वां अनुदृश्य धीरा यजन्ते । तस्माद्वयमपि तादृशीं त्वामवगम्य यजामः इति । दासीभारादित्वात् (पा.सू. 6.2.42) चन्द्रमसीति पदे पूर्वपदप्रकृतिस्वरत्वम्' । 'यदेवास्या अमेध्यम्' (तै.ब्रा. 3.2.9) इत्यादि ब्राह्मणम् ॥\n\nइति प्रथमे नवमोनुवाकः\n"
}