{
  "id": "TS 1.1.1.1",
  "classification": {
    "kanda": "1",
    "prasna": "1",
    "anuvaka": "1",
    "panchasat": "1"
  },
  "header": "TS 1.1.1.1 ",
  "panchasatInfo": " 1 ",
  "padaCount": 43,
  "samhita": "इ॒षे त्वो॒र्जे त्वा॑ वा॒यवः॑ स्थोपा॒यवः॑ स्थ दे॒वो वः॑ सवि॒ता प्रार्प॑यतु॒ श्रेष्ठ॑तमाय॒ कर्म॑ण॒ आ प्या॑यद्ध्वमघ्निया देवभा॒गमूर्ज॑स्वतीः॒ पय॑स्वतीः प्र॒जाव॑तीरनमी॒वा अ॑य॒क्ष्मा मा वः॑ स्ते॒न ई॑शत॒ माऽघशꣳ॑सो रु॒द्रस्य॑ हे॒तिः परि॑ वो वृणक्तु ध्रु॒वा अ॒स्मिन् गोप॑तौ स्यात ब॒ह्वीर् यज॑मानस्य प॒शून् पा॑हि ॥",
  "pada": "इ॒षे । त्वा॒ । ऊ॒र्जे । त्वा॒ । वा॒यवः॑ । स्थ॒ । उ॒पा॒यव॒ इत्यु॑प - आ॒यवः॑ । स्थ॒ । दे॒वः । वः॒ । स॒वि॒ता । प्रेति॑ । अ॒र्प॒य॒तु॒ । श्रेष्ठ॑तमा॒येति॒ श्रेष्ठ॑ - त॒मा॒य॒ । कर्म॑णे । एति॑ । प्या॒य॒द्ध्व॒म् । अ॒घ्नि॒याः॒ । दे॒व॒भा॒गमिति॑ देव- भा॒गम् । ऊर्ज॑स्वतीः । पय॑स्वतीः । प्र॒जाव॑ती॒रिति॑ प्र॒जा-व॒तीः॒ । अ॒न॒मी॒वाः । अ॒य॒क्ष्माः । मा । वः॒ । स्ते॒नः । ई॒श॒त॒ । मा । अ॒घशꣳ॑स॒ इत्य॒घ - शꣳ॒॒सः॒ । रु॒द्रस्य॑ । हे॒तिः । परीति॑ । वः॒ । वृ॒ण॒क्तु॒ । ध्रु॒वाः । अ॒स्मिन्न् । गोप॑ता॒विति॒ गो -प॒तौ॒ । स्या॒त॒ । ब॒ह्वीः । यज॑मानस्य । प॒शून् । पा॒हि॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nइडित्यन्नं सर्वैः प्राणिभिरिष्यमाणत्वात् । ऊर्ग् बलहेतू रसः । “ऊर्ज बलप्राणनयोः” इति धातुः । ऊर्ज्यते बलं संपाद्यतेऽनया रसरूपयेत्यूर्क् । हे पलाशशाखे देवानां भागरूपदध्यर्थं त्वामाच्छिनद्मि । तस्य देवस्य बलप्रदरसार्थं त्वामाछिनद्मीति वाक्यार्थः । मन्त्रद्वित्वपक्षे विनियोगानुसारेणोर्जे त्वामनुमार्ज्मीत्यध्याहार्यम् । एतन्मन्त्रस्तावकमर्थवादमाह — “इषमेवोर्जं यजमाने दधाति” (तै.ब्रा. ३.२.१) इति । एतन्मन्त्रपाठेनाध्वर्युर्भोजनायान्नं बलाय च रसं यजमाने संपादयति । न चात्र प्रत्यक्षविरोध आशङ्कनीयः । “ग्रावाणः प्लवन्ते“ इत्यादिवदस्यार्थवादस्य प्रशंसारूपगुणवादत्वाङ्गीकारात् । (#TB)\n\nवायवः स्थेति । मन्त्रान्तरविनियोगमाह बौधायन :- “तया वत्सानपाकरोति वायवः स्थोपायवः स्थेति” इति । वान्ति गच्छन्तीति वायवो गन्तारः । उप समीपे यजमानगृहे पुनरायन्त्यागच्छन्तीत्युपायवः । हे वत्सास्तृणभक्षणाय प्रथमं मातृसकाशादपेत्य स्वेच्छयैवारण्ये गन्तारो भवत । सायं पुनर्यजमानगृहे समागन्तारो भवत । अथ वा वत्सानां परम्परया वायुदेवताकत्वात्तदभेदविवक्षया वायुरूपत्वं ब्रुवन्नध्वर्युस्तद्रक्षार्थं वत्सान्वायुदेवतायै समर्पयति । (TB 3.2.1 - 2) अनेनैव प्रकारेण मन्त्रस्य पूर्वभागो ब्राह्मणेन व्याख्यायते — “वायवः स्थेत्याह । वायुर्वा अन्तरिक्षस्याध्यक्षाः । अन्तरिक्षदेवत्याः खलु वै पशवः । वायव एवैतान्परिददाति” (तै.ब्रा. ३.२.१) इति । अध्यक्षा इति वचनव्यत्ययः । वायुः स्वप्रचारेणान्तरिक्षमधितिष्ठति । अन्तरिक्षे च विस्रम्भसंचाराय बहुलमवकाशं प्रयच्छन्वत्साल्लाँलयति । सेयं प्रत्यक्षप्रसिद्धिरर्थवादान्तरगतः स्वस्वामिभावो वा खलुवैशब्दैर्द्योत्यते । तस्यैव मन्त्रभागस्य प्रकारान्तरेणाभिप्राय आम्नायते - “प्र वा एनानेतदाकरोति । यदाह । वायवः स्थेति” (तै.ब्रा. ३.२.१) इति । अध्वर्युरिमं भागमुच्चारयति यदेतेनोच्चारणेन वत्सान्वायुतादात्म्यलक्षणप्रकृष्टाकारवतः करोति । उत्तरभागं व्याचष्टे - “उपायवः स्थेत्याह । यजमानायैव पशूनुपह्वयते” (तै.ब्रा. ३.२.१) इति । (#TB)\nदेवो व इति । विनियोगमाह बौधायनः - “अथैषां मातॄः प्रेरयति देवो वः सविता प्रार्पयतु श्रेष्ठतमाय कर्मण आप्यायध्वमघ्निया देवभागमूर्जस्वतीः पयस्वतीः प्रजावतीरनमीवा अयक्ष्मा मा वः स्तेन ईशत माऽघशसो रुद्रत्य हेतिः परि वो वृणक्त्विति” (बौ.श्रौ. 1.1) इति ।\nआपस्तम्बस्तु त्रीनेतान्मन्त्रानभिप्रेत्य विनियोगत्रयमाह - “देवो वः सविता प्रार्पयत्विति शाखया गोचराय गाः प्रस्थापयति, प्रस्थितानामेकां गां शाखयोपस्पृशति दर्भैर्दर्भपुञ्जीलैर्वा - आप्यायध्वमिति, रुद्रस्य हेतिः परि वो वृणक्त्विति प्रस्थिता अनुमन्त्रयते” (आप.श्रौ. 1.2.4-8) इति ।\nहे गावः, प्रेरको देवोऽन्तर्यामी परमेश्वरोऽत्यन्तश्रेष्ठायैन्द्रदधिरूपाय कर्मणे युष्मानरण्ये घासमत्तुं प्रार्पयतु प्रेरयत्विति प्रथममन्त्रार्थः । (TB 3.2.1 - 3) तस्य मन्त्रस्य पूर्वभागे स्थितस्य सवितृपदस्य तात्पर्यं व्याचष्टे - “देवो वः सविता प्रार्पयत्वित्याह प्रसूत्यै” (तै.ब्रा. ३.२.१) इति । प्रेरणायेत्यर्थः । उत्तरभागं व्याचष्टे - “श्रेष्ठतमाय कर्मण इत्याह । यज्ञो हि श्रेष्ठतमं कर्म । तस्मादेवमाह” (तै.ब्रा. ३.२.१) इति । (#TB) द्वितीयमन्त्रस्यायमर्थः - हेऽघ्निया गावो देवस्येन्द्रस्य दधिरूपं भागमाप्यायध्वं प्रभूतघासभक्षणेन प्रवृद्धं कुरुत । युष्मानपाहर्तुं स्तेनश्चोरो मेशत शक्तो मा भूत् । कीदृशीर्युष्मानत्यन्तरसा अधिकक्षीरा बह्वपत्याः क्रिमिदोषरहिता रोगान्तरहीनाश्च । अघशसो भक्षणादिना तीव्रपापेन घातको व्याघ्रादिरपि शक्तो मा भूदिति । (TB 3.2.1 - 4) अस्य मन्त्रस्य प्रथमभागे देवभागमिति पदस्य तात्पर्यं व्याचष्टे - “आप्यायघ्वमघ्निया देवभागमित्याह । वत्सेभ्यश्च वा एताः पुरा मनुष्येभ्यश्चाऽऽप्यायन्त । देवेभ्य एवैना इन्द्रायाऽऽप्याययति” (तै.ब्रा. ३.२.१) इति । यागार्थप्रवृत्तेः पूर्वं गोग्रासेन वत्सभागो मनुष्यभागश्च प्रवृद्धो भवति । ऊर्ध्वं तु क्षीराज्यरूपो देवान्तरभागो दधिरूप इन्द्रभागश्च प्रवर्धते । एवकारेण मनुष्यभागस्यावृत्तिः । द्वितीयं भागमुपपादयति - “ऊर्जस्वतीः पयस्वतीरित्याह । ऊर्ज हि पयः संभरन्ति ” (तै.ब्रा. ३.२.१) इति । प्रभूतघासभक्षणेन रसाधिक्यसंपादनं क्षीराधिक्यसंपादनं च लौकिकदोहे प्रसिद्धमिति हिशब्दस्यार्थः । तृतीयभागस्य प्रयोजनमाह - “प्रजावतीरनमीवा अयक्ष्मा इत्याह प्रजात्यै” (तै.ब्रा. ३.२.१) इति । वन्ध्यात्वेन क्रिमिदोषेण रोगान्तरेण च नास्ति प्रजोत्पत्तिः । तदभावे तु विद्यते । चतुर्थभागस्य प्रयोजनमाह - “मा वः स्तेन ईशत माऽघशस इत्याह गुप्त्यै” (तै.ब्रा. ३.२.१) इति । चोरव्यघ्रादेरशक्तौ गावो रक्षिता भवन्ति । (#TB) तृतीयमन्त्रस्यायमर्थः – रुद्रनामकस्य क्रूरदेवस्याऽऽयुधं युष्मान्परिहरत्विति । (TB 3.2.1 - 5) एतन्मन्त्रपाठफलमाह - “रुद्रस्य हेतिः परि वो वृणक्त्वित्याह । रुद्रादेवैनास्त्रायते“ (तै.ब्रा. ३.२.१) इति ॥ (#TB)\nध्रुवा अस्मिन्निति । बौधायनः - “ध्रुवा अस्मिन्गोपतौ स्यात बह्वीरिति यजमानमीक्षते” (बौ.श्रौ. 1.1) इति । आपस्तम्बः - “ध्रुवा अस्मिन्गोपतौ स्यात बह्वीरिति यजमानस्य गृहानभिपर्यावर्तते” (आप.श्रौ. 1.2.9) इति । हे गावो भवत्यो भवत्स्वामिनि यजमाने स्थिरा भवत, प्रीतिदानानपहारायुर्भिर्यजमानं मा त्यजत, अपत्यपरम्परया बह्व्यश्च भवत । (TB 3.2.1 - 6) एतन्मन्त्रपाठं प्रशंसति – “ध्रुवा अस्मिन्गोपतौ स्यात बह्वीरित्याह । ध्रुवा एवास्मिन्बह्वीः करोति ” (तै.ब्रा. ३.२.१) इति ॥ (#TB)\nयजमानस्येति । बौधायनः - “अथैतां शाखामग्रेणाऽऽहवनीयं पर्याहृत्य पूर्वया द्वारा प्रपाद्य जघनेन गार्हपत्यमग्निष्ठेऽनस्युत्तरार्धे वाऽग्न्यागारस्योद्‌गूहति यजमानस्य पशून्पाहीति” (बौ.श्रौ. 1.1) इति । आपस्तम्बः - “यजमानस्य पशुन्पाहीत्यग्निष्ठेऽनस्यग्न्यागारे वा पुरस्तात्प्रतीची शाखामुपगृहति पश्चात्प्राचीं वा” (आप.श्रौ. 1.2.10) इति । अग्निष्ठम् अनो व्रीहिरूपस्य हविषो वाहकं शकटम् । (TB 3.2.1 - 7) मन्त्रपाठप्रयोजनमाह - “यजमानस्य पशून्पाहीत्याह । पशूनां गोपीथाय । तस्मात्सायं पशव उपसमावर्तन्ते ” [तै.ब्रा. ३.२.१] इति । गोपीथो रक्षणं तस्माच्छाखाया रक्षितत्वाच्छाखाया भूमौ स्थापनं निवार्यते । निवारणं तत्फलं चाऽऽह - अनधः सादयति । गर्भाणां धृत्या अप्रपादाय । तस्माद्गर्भाः प्रजानामप्रपादुकाः ” [तै.ब्रा. ३.२.१] इति । उच्चदेशस्थापनं तत्फलं चाऽऽह - “उपरीव निदधाति । उपरीव हि सुवर्गो लोकः । सुवर्गस्य लोकस्य समष्ट्यै” [तै.ब्रा. ३.२.१] इति । इवशब्द एवकारार्थः । समष्टिः सम्यग्व्याप्तिः । (#TB)\nअस्मिन्ननुवाके स्थितानां मन्त्राणां विनियोगः संगृह्यते -\n“इषे शाखां छिनत्त्यूर्जे मार्ष्टि वायेति वत्सकान् । अपाकृत्याथ देवो गाः प्रस्थाप्याऽऽप्येति गाः स्पृशेत् ॥\nरुद्रस्येत्यभिमन्त्र्यैता ध्रुवेति गृहमाव्रजेत् । यजेति शाखोपगूह इत्यष्टावनुवाकगाः” इति ॥\n\nसूत्रद्वयं ब्राह्मणं च विबोधार्थमुदाहृतम् । संदेहस्यापनुत्त्यर्थं मीमांसाऽऽप्यत्र वर्ण्यते ॥\n(मीमांसोपोद्घातः)\nलोके तावद्विचारेण संदेहनिवृत्तिः प्रसिद्धा । वेदेऽपि तत्र तत्र तत्त्वविचारपूर्वकं संदेहापनयनमुपलभामहे ।\n1. तथा हि - अग्न्युपस्थानविषये विवादे विचारः प्रथमकाण्डे पञ्चमप्रपाठके नवमेऽनुवाके श्रूयते - “उपस्थेयोऽग्नी ३ र्नोपस्थेया ३ इत्याहुर्मनुष्यायेन्न्वै योऽहरहराहृत्याथैनं याचति स इन्न्वै तमुपार्च्छत्यथ को देवानहरहर्याचिष्यतीति तस्मान्नोपस्थेयोऽथो खल्वाहुराशिषे वै कं यजमानो यजत इत्येषा खलु वा आहिताग्नेराशीर्यदग्निमुपतिष्ठते तस्मादुपस्थेयः” (तै.सं. 1.5.9) इति ।\nअस्यायमर्थः - प्रतिदिनं सायंप्रातरग्निहोत्रमनुष्ठाय “उपप्रयन्तो अध्वरम्” (तै.सं. 1.5.5) इत्यादिभिर्मन्त्रैः अग्निप्रार्थनलक्षणमुपस्थानं कर्तव्यं न वेति संशयः । न कर्तव्यमिति तावत्प्राप्तम् । कुतः, उपस्थानेनाग्नेरुपद्रवप्रसङ्गात् । तथा हि - “आयुर्दा अग्नेऽस्यायुर्मे देहि वर्चोदा अग्नेऽसि वर्चो मे देहि तनूपा अग्नेऽसि तनुवं मे पाहि” (तै.सं. 1.5.5) इत्यादिषूपस्थानमन्त्रेष्वायुरादीनि बहूनि याच्यन्ते । तत्र यजमानः स्वल्पं हविर्दत्त्वा बहूनि याचमानः कथमग्निं न बाधेत । लोके हि यः कश्चिद्दरिद्रो मनुष्यो यत्किंचिज्जम्बीरफलादिकं मनुष्यायैव राज्ञे प्रतिदिनमुपायनमानीय दत्वा तं राजानं प्रति सहस्रसंख्याकधनं याचति । स याचकस्तं राजानं पीडयत्येव । स च राजा तस्मै कुप्यति । यदा मनुष्येष्वप्येवं तदा को नामाग्न्यादिदेवानमेयप्रभावान्प्रतिदिनं याचितुं धृष्टो भवेत् । तस्मादग्निर्नोपस्थेय इति पूर्वपक्षे प्राप्ते, राद्धान्तोऽभिधीयते - इदं मे भूयादिदं मे भूयादित्येवं स्वाभीष्टमखिलमाशासितुमेव यजमानः प्रजापतिरूपमिममग्निं यजते । आहिताग्नेर्यजमानस्य मन्त्रैरुपस्थानमेवाऽऽशीः । न चात्र हविषोऽल्पत्वं शङ्‌कनीयम् । मन्त्रसामर्थ्येन वर्धमानत्वात् । तथा च श्रूयते - “धान्यमसि धिनुहि देवानित्याह । एतस्य यजुषो वीर्येण । यावदेका देवता कामयते यावदेका । तावदाहुतिः प्रथते । न हि तदस्ति । यत्तावदेव स्यात् । यावज्जुहोति” (तै.ब्रा. ३.२.६) इति । तस्मान्मनुष्याणां क्रयविक्रयाविव यजमानदेवतयोर्यागतत्फले विश्रम्भेण व्यवहर्तुं शक्यते । अत एव भगवद्गीतायां तृतीयाध्याये कर्मानुष्ठानप्रसङ्गेन स्मर्यते - “देवान्भावयतानेन ते देवा भावयन्तु वः । परस्परं भावयन्तः श्रेयः परमवाप्स्यथ” भ.गी. 3.11) इति ॥ तस्माद्धविषो जम्बीरफलादिवैषम्येणोक्तदोषाभावादग्निरुपस्थेय एवेति सिद्धान्तः । एतदेव द्रढयितुं वाक्यशेषे राज्ञ इव देवतायाः कोपप्रसङ्गो नास्तीत्यभिप्रेत्य श्रूयते - “न तत्र जाम्यस्तीत्याहुर्योऽहरहरुपतिष्ठते” (तै.सं. 1.5.9) इति ।\n2. तथा पञ्चमकाण्डस्य पञ्चमप्रपाठके प्रथमानुवाकेऽग्निचयनगतस्य कस्यचित्पशोर्देवताविशेषो विचारितः - “वायव्यः कार्या ३ः प्राजापत्या ३ इत्याहुर्यद्वायव्यं कुर्यात्प्रजापतेरियात्” (तै.सं. 5.5.1) इति ।\n3. तत्रैव तृतीयानुवाके चीयमानस्याग्नेरधोमुखत्वमूर्ध्वमुखत्वं वेति विचारितम् - “ब्रह्मवादिनो वदन्ति न्यङ्ङग्निश्चेतव्या ३ उत्ताना ३ इति” (तै.सं. 5.5.3) ।\n4. षष्ठकाण्डस्य प्रथमप्रपाठके चतुर्थानुवाके होमो विचारितः - “ब्रह्मवादिनो वदन्ति होतव्यं दीक्षितस्य गृहा ३ इ न होतव्या ३ मिति” (तै.सं. 6.1.4) इति ।\n5. तत्रैव नवमानुवाके क्रेतव्ये सोमे पतिततृणादिकमपनेयं न वेति विचारितम् – “ब्रह्मवादिनो वदन्ति विचित्यः सोमा ३ न विचित्या ३ इति” (तै.सं. 6.1.9) इति ।\n6. तस्मिन्नेव काण्डे तृतीयप्रपाठकेऽष्टमानुवाकेऽध्वर्युयजमानयोः पशुस्पर्शो विचारितः – “ब्रह्मवादिनो वदन्त्यन्वारभ्यः पशू ३ र्नान्वारभ्या ३ इति” (तै.सं. 6.3.8) इति ।\n7. तस्यैव पञ्चमे प्रपाठके नवमानुवाके सोमयागस्य तृतीयसवने हारियोजननामकग्रहं प्रति होमो विचारितः - “तं व्यचिकित्सज्जुहवानी ३ मा हौषा ३ मिति” (तै.सं. 6.5.9) इति ।\n8. तत्रैव षष्ठप्रपाठके द्वितीयानुवाके देवभागनामकं मुनिं प्रति सात्यहव्यनामको मुनिः पप्रच्छ । यज्ञाङ्गे “देवा गातुविदः” (तै.सं. 1.4.44) इत्येतन्मन्त्रहोमे सोमयागं समापितवानसि यजमाने वेति प्रश्नार्थः । स प्रश्न एवं श्रूयते - “वासिष्ठो ह सात्यहव्यो देवभागं पप्रच्छ यत्सृञ्जयान्बहुयाजिनोऽयीयजो यज्ञे यज्ञं प्रत्यतिष्ठिपा ३ यज्ञपता ३ विति स होवाच यज्ञपताविति” (तै.सं. 6.6.2) इति ।\n9. सप्तमकाण्डस्य प्रथमप्रपाठके सप्तमानुवाके गर्गत्रिरात्रनामकस्य यागस्य दक्षिणारूपे गोसहस्रे चरमधेनोरनुगमनं न वेति विचारितम् – “सहस्र सहस्रतम्यन्वेती ३ सहस्रतमी सहस्रा ३ मिति” (तै.सं. 7.1.7) इति ।\n10. तत्रैव पञ्चमप्रपाठके सप्तमानुवाके गवामयनविकृतिरूपस्योत्सर्गिणामयनस्य संबन्धि किंचिदहः परित्याज्यं न वेति विचारितम् - “उत्सृज्यां ३ नोत्सृज्या ३ मिति मीमासन्ते ब्रह्मवादिनस्तद्वाहुरुत्सृज्यमेवेत्यमावास्यायां च पौर्णमास्यां चोत्सृज्यमित्याहुः” (तै.सं. 7.5.7) इति । एवं ब्राह्मणान्तरेऽपि विचारा उदाहरणीयाः ।\nतदेवं वेदवादिनां विचारपूर्वकेऽर्थनिर्णये तात्पर्यातिशयदर्शनात्सर्वोऽपि वेदार्थो विचार्य निर्णेतव्य इत्यवगम्यते । तथा सति पुनः संशयो नोदेष्यति । अन्यथा कदाचित्स्वबुद्धौ पूर्वपक्षयुक्तिप्रतिभाने सति विपरीतनिर्णयः संशयो वा प्रसज्येत । अत एवोक्तम् – “धर्मे प्रमीयमाणे हि वेदेन करणात्मना । इतिकर्तव्यताभागं मीमांसा पूरयिष्यति” (?) इति ॥ स्मृतिरपि – “आर्षं धर्मोपदेशं च वेदशास्त्राविरोधिना । यस्तर्केणानुसंधत्ते स धर्मं वेद नेतरः” (मनु. 12.106) इति ॥ आर्षं ब्रह्मज्ञानम् ।\nतस्य जैमिनिबादरायणाभ्यां मीमांसा प्रवर्तिता । येषु वाक्येषु संशयो नास्ति तेष्वपि मीमांसया किंचिदपूर्वं व्यज्यते । अत एव स्मर्यते – “यश्च व्याकुरुते वाचं यश्च मीमांसतेऽध्वरम् । तावुभौ पुण्यकर्माणौ पङ्‌क्तिपावनपावनौ” (?) इति ॥\nतस्मादस्माभिस्तत्तदनुवाकेषु संभावितमीमांसोदाह्रियते ।\n\nप्रथमं तावत्सर्ववेदसाधारणान्विचारानुदाहरिष्यामः ।\na. (पू.मी. 1.1.4) यदुक्तमलौकिकार्थबोधको वेद इति । तत्र वेदार्थो द्विविधो धर्मो ब्रह्म च । तयोर्धर्मं प्रति विचारितम् - “प्रत्यक्षादिभिरप्येष गम्यते विधिनाऽथवा । अक्षादीनां प्रमाणत्वान्मेयो धर्मोऽवभासते ॥\nवर्तमानैकविषयमक्षं धर्मस्तु भाव्यते । अक्षमूलोऽनुमानादिस्तेन विध्येकमेयता” (जै.न्या. 1.1.45,46) इति ॥\nस्पष्टोऽर्थः ।\nb. (शा.मी. 1.1.3) ब्रह्मतत्त्वं प्रत्यपि विचारितम् —\n“अस्त्यन्यमेयताप्यस्य किंवा वेदैकमेयता । घटवत्सिद्धवस्तुत्वाद्‌ब्रह्मान्येनापि मीयते ।\nरूपलिङ्गादिराहित्यान्नास्य मान्तरयोग्यता । तं त्वौपनिषदेत्यादौ प्रोक्ता वेदैकमेयता” (वै.न्या. 1.1.17,18) इति ॥\n“तं त्वौपनिषदं पुरुषं पृच्छामि” (बृ.उ. 3.2.26) इति याज्ञवल्क्यः शाकल्यं पप्रच्छ । तत्रोपनिषत्स्वेवाधिगतः पुरुष औपनिषदः । आदिशब्देन “नावेदविन्मनुते तं बृहन्तम्” (तै.ब्रा.का. 3.9) इति श्रुतिर्विवक्षिता । तस्मादलौकिकार्थबोधको वेदः ।\nc. (पू.मी. 1.1.7) तस्य प्रामाण्यं विचारितम् —\n“वेदवाक्यममानं स्यान्मानं वा नास्य मानता । पृथक्संकेतवीक्षायामनपेक्षत्ववर्जनात् ॥\nवेदेऽपि लोकवन्नैव वाक्यार्थे संगतिः पृथक् । ग्रहीतव्या ततो वाक्यं प्रमाणं नैरपेक्ष्यतः” (जै.न्या. 1.1.51,52) इति ॥\n“अग्निमीळे पुरोहितम्“ (ऋ.सं. 1.1.1), “इषे त्वा” (तै.सं. 1.1.1) इत्यादिपदानां पृथक्संकेतापेक्षैः स्वार्थैः सह संगतिर्वृद्धव्यवहारैर्गृहीतेति पदार्था बुध्यन्ते । ज्योतिष्टोमादिवाक्यस्य सत्यज्ञानादिवाक्यस्य च स्वार्थाभ्यां धर्मब्रह्मभ्यां संगतेरगृहीतत्वादस्ति पृथक्संकेतापेक्षेत्यनपेक्षत्वलक्षणं प्रमाण्यं नास्तीति चेन्मैवम् । लोके तावद्गवादिपदानामेव स्वार्थे संगतिर्गृह्यते न तु गामानयेत्यादिवाक्यानां । तथाऽपि वाक्यार्थो बुध्यत एव । तद्वद्वेदेऽपि बोधसंभवादस्त्येव नैरपेक्ष्यम् ।\n\nवृद्धव्यवहारे लौकिकयोरेव पदपदार्थयोः संगतिर्गृह्यते न तु वैदिकयोरिति शङ्कां निवारयितुं विचार्यते ।\nd. (पू.मी. 1.3.10) इदं विचारितम् —\n“लोके पदपदार्थौ यौ न तौ वेदेऽथवाऽत्र तौ । रूपभेदात्पदं भिन्नमुत्तानादिभिदा स्फुटा ॥\nवर्णैकत्वात्पदैकत्वं क्वाचित्की रूपभिन्नता । प्रायिकेण पदैक्येन पदार्थैक्यं तथाविधम्” (जै.न्या. 1.3.31,32) इति ॥\nवैदिकौ पदपदार्थौ लौकिकाभ्यां भिन्नौ । कुतः, रूपभेदात् । ब्राह्मणा इति लौकिकपदस्य रूपं वेदे ”ब्राह्मणासः पितरः” (ऋ.सं. 6.75.10) इत्याम्नायते । अर्थभेदोऽप्यस्ति । अवाञ्चो लौकिका गावो वहन्ति वेदे तु “उत्ताना हि देवगवा वहन्ति” (आप.श्रौ. 11.7.6) इति श्रुतम् । अत्रोच्यते - य एव लौकिकाः पदपदार्थास्त एव वैदिकाः । कुतः प्रत्यभिज्ञानात् । यथा प्रयोक्तॄणां पुरुषाणां भेदेऽप्येकैकपुरुषस्य बहुकृत्व उच्चारणभेदेऽपि त एवैते वर्णा इत्यबाधितप्रत्यभिज्ञानाद्वर्णैकत्वं तन्नित्यत्ववादिभिरभ्युपगतं तथा गवाग्न्यादिपदानां लोकवेदयोरबाधितप्रत्यभिज्ञानात्पदैकत्वम् । क्वाचित्को रूपभेदो बहुतरप्रत्यभिज्ञया बाध्यते । उत्तानवहनाद्यर्थभेदश्च क्वाचित्कः । क्वचिदुत्तानशब्दवहनशब्दयोस्तदर्थयोश्च भेदो नास्ति । तस्माद्वेदे पृथग्व्युत्पत्तिर्नापेक्षिता । तथा चोक्तम् — “लोकावगतसामर्थ्यः शब्दो वेदेऽपि बोधकः” इति ॥\n\ne. (पू.मी. 1.1.8) कर्तृदोषेणाप्रामाण्यं निवारयितुमिदं विचारितम् -\n“पौरुषेयं न वा वेदवाक्यं स्यात्पौरुषेयता । काठकादिसमाख्यानाद्वाक्यत्वाच्चान्यवाक्यवत् ॥\nसमाख्यानं प्रवचनाद्वाक्यत्वं तु पराहतम् । तत्कर्त्रनुपलम्भेन स्यात्ततोऽपौरुषेयता” ॥ (जै.न्या. 1.1.53,54) इति ।\n'वाल्मीकीयं, वैयासिकमि'त्यादिसमाख्यानाद्रामायणभारतादिकं यथा पौरुषेयं, तथा काठकं कौथुमं तैत्तिरीयमित्यादिसमाख्यानाद्वेदः पौरुषेयः । किं च वेदवाक्यं पौरुषेयं वाक्यत्वात्कालिदासादिवाक्यवदिति चेन्मैवम् । संप्रदायप्रवृत्त्या समाख्यानोपपत्तेः । वाक्यत्वहेतुस्त्वनुपलब्धिविरुद्धकालात्ययापदिष्टः । यथा व्यासवाल्मीकिप्रभृतयोऽत्र तत्तद्‌ग्रन्थनिर्माणावसरे कैश्चिदुपलब्धा अन्यैरप्यविच्छिन्नसंप्रदायेनोपलभ्यन्ते न तथा वेदकर्ता पुरुषः क्वचिदुपलब्धः । प्रत्युत वेदस्य नित्यत्वं श्रुतिस्मृतिभ्यां पूर्वमुदाहृतम् । परमात्मा तु वेदकर्ताऽपि न लौकिकः पुरुषः । तस्मात्कर्तृदोषाभावान्नास्याप्रामाण्यशङ्का । तेष्वेतेषु विचारेषु ब्रह्मणो मानान्तरागोचरत्वं वैयासके शास्त्रे प्रथमाध्यायप्रथमपादे “शास्त्रयोनित्वात्” (ब्र.सू. १.१.३) इत्यस्य सूत्रस्य द्वितीयवर्णकेऽभिहितम् ।\nअवशिष्टं तु जैमिनीये । तत्रापि लोकवेदाधिकरणं प्रथमाध्यायस्य तृतीयपादे । इतरत्प्रथमपादे ।\nतस्यैतस्य प्रमाणभूतस्य वेदस्य भागद्वयं कल्पसूत्रकारकृतं ”मन्त्रब्राह्मणयोर्वेदनामधेयम्” (आप.श्रौ. 24.1.31) इति ।\n\nf. तयोर्मध्ये (पू.मी. 2.1.7) मन्त्रसामान्यस्य मन्त्रविशेषाणामृगादीनां च लक्षणं द्वितीयाध्यायस्य प्रथमपादे विचारितम् —\n“अहे बुध्निय मन्त्रं म इति मन्त्रस्य लक्षणम् । नास्त्यस्ति वाऽस्य नास्त्येतदव्याप्त्यादेरवारणात् ॥\nयाज्ञिकानां समाख्यानं लक्षणं दोषवर्जितम् । तेऽनुष्ठानस्मारकादौ मन्त्रशब्दं प्रयुञ्जते” (जै.न्या. 2.1.22,23) इति ॥\nआधानप्रकरण इदमाम्नायते - “अहे बुध्निय मन्त्रं मे गोपाय” (तै.ब्रा. 1.2.1) इति । तत्र मन्त्रस्य लक्षणं नास्ति । कुतः । अव्याप्त्यतिव्याप्त्योर्वारयितुमशक्यत्वात् । विहितार्थस्याभिधायको मन्त्र इत्युक्ते “वसन्ताय कपिञ्जलानालभेत” (मै.सं. 3.14.1, वा.सं. 24.20) इत्यस्य मन्त्रस्य विधिरूपत्वादव्याप्तिः । मननहेतुर्मन्त्र इत्युक्ते ब्राह्मणेऽतिव्याप्तिरिति चेन्मैवम् । याज्ञिकसमाख्यानस्य निर्दोषलक्षणत्वात् । तच्च समाख्यानमनुष्ठानस्मारकादीनां मन्त्रत्वं गमयति । “उरु प्रथस्व” (तै.सं. 1.1.8) इत्यादयोऽनुष्ठानस्मारकाः । “अग्निमीळे पुरोहितम्” (ऋ.सं. 1.1.1) इत्यादयः स्तुतिरूपाः । ‘इषे त्वा’ (तै.सं. 1.1.1) इत्यादयस्त्वान्ताः । “अग्न आयाहि वीतये” (तै.ब्रा. 3.5.2) इत्यादय आमन्त्रणोपेताः । एवमन्येऽप्युदाहार्याः । ईदृशेष्वत्यन्तविजातीयेषु समाख्यानमन्तरेण नान्यः कश्चिदनुगतो धर्मोऽस्ति यस्य लक्षणत्वमुच्येत । तस्मात्समाख्यानं मन्त्रलक्षणम् ।\n\ng. (पू.मी. 2.1.10,11,12) ऋगादिलक्षणे पूर्वोत्तरपक्षावाह —\n“नर्क्सामयजुषां लक्ष्म सांकर्यादिति शङ्किते । पादश्च गीतिः प्रश्लिष्टपाठ इत्यस्त्वसंकरः” (जै.न्या. 2.1.27) इति ॥\nइदमाम्नायते - अहे बुध्निय मन्त्रं मे गोपाय । यमृषयस्त्रैविदा विदुः । ऋचः सामानि यजूषि’ (तै.ब्रा. 1.2.1) इति । त्रीन्वेदान्विदन्तीति त्रिविदस्त्रिविदां संबन्धिनोऽध्येतारस्त्रैविदाः । ते च यं मन्त्रभागमृगादिरूपेण त्रिविधं विदन्ति तं गोपायेति योजना । त्रिविधानामृक्सामयजुषां व्यवस्थितं लक्षणं नास्ति । कुतः । सांकर्यस्य दुष्परिहार्यत्वात् । अध्यापकप्रसिद्धेष्वृग्वेदादिषु पठितो मन्त्र ऋगादिरिति हि लक्षणं वक्तव्यम् । तच्च संकीर्णम् । तथा हि — “अग्नये मथ्यमानायानुब्रूहि” (ऐ.ब्रा. 1.16), “हविर्धानाभ्यां प्रोह्यमाणाभ्यामनुब्रूहि” (ऐ.ब्रा. 1.29) इत्यादीनि यजूषि ऋग्वेदे समाम्नातानि । “देवो वः सवितोत्पुनात्वच्छिद्रेण पवित्रेण वसोः सूर्यस्य रश्मिभिः” (तै.सं. 1.1.5) इत्ययं मन्त्रो यजुर्वेदे संप्रतिपन्नयजुषां मध्ये पठितः । न च तस्य यजुष्ट्वमस्ति । ऋग्रूपत्वेन तद्‌ब्राह्मणे व्यवहृतत्वात् । ‘सावित्रियर्चा’ (तै.ब्रा. 3.2.5) इति हि ब्राह्मणम् । ‘एतत्साम गायन्नास्ते’ (तै.आ. 5.15) इति प्रतिज्ञाय ‘हा३वु हा३वु हा३वु’ (तै.आ. 5.15) इत्यादिकं साम यजुर्वेदे गीतम् । ‘अक्षितमसि’ । ‘अच्युतमसि’ । ‘प्राणसंशितमसि’ (छा.उ. 3.17.6) इति त्रीणि यजूंषि सामवेदे समाम्नायन्ते । तस्मान्नास्ति लक्षणमिति चेन्न । पादादीनामसंकीर्णलक्षणत्वात् । पादेनार्धर्चेन चोपेता वृत्तबद्धा मन्त्रा ऋचः । गी(तिरूपा)त्युपेता मन्त्राः सामानि । वृत्तगीतिवर्जितत्वेन प्रश्लिष्टपठिता मन्त्रा यजूंषीति व्यवस्थितं लक्षणम् ।\n\nh. (पू.मी. 1.2.4) प्रथमाध्यायस्य द्वितीयपादे मन्त्रेष्वन्यद्विचारितम् —\n“मन्त्रा उरु प्रथस्वेति किमदृष्टैकहेतवः । यागेषूत पुरोडाशप्रथनादेश्च भासकाः ॥\nब्राह्मणेनापि तद्भानान्मन्त्राः पुण्यैकहेतवः । न तद्भानस्य दृष्टत्वाद्दृष्टं वरमदृष्टतः” (जै.न्या. 1.2.11,12) इति ॥\n“उरु प्रथस्व” (तै.सं. 1.1.8) इत्ययं कश्चिन्मन्त्रः । तस्यायमर्थः - भोः पुरोडाश त्वमुरु विपुलं यथा भवति तथा कपालेषु प्रथस्व प्रसरेति । ईदृशा मन्त्रा यागप्रयोगेषूच्चार्यमाणा अदृष्टमेव जनयन्ति न त्वर्थप्रकाशनाय तदुच्चारणम् । पुरोडाशप्रथनरूपार्थस्य ब्राह्मणवाक्येनापि सिद्धेः । “उरु प्रथस्वेति पुरोडाशं प्रथयति” इति हि ब्राह्मणवाक्यमिति चेत् । नैतद्युक्तम् । अर्थप्रत्यायनस्य दृष्टप्रयोजनस्य संभवे सति केवलादृष्टस्य कल्पयितुमशक्यत्वात् । तस्माद्‌दृष्टमर्थानुस्मरणमेव यागप्रयोगे मन्त्रोच्चारणस्य प्रयोजनम् । ब्राह्मणवाक्येनाप्यर्थानुस्मरणसंभवे मन्त्रेणैवानुस्मरणीयमिति यो नियमस्तस्यादृष्टं प्रयोजनमस्तु । ननु मन्त्रस्यानुष्ठेयार्थस्मारकत्वं क्वचिदनुपपन्नम् । तथा हि - “दिवो वा विष्णवुत वा पृथिव्या महो वा विष्णवुत वाऽन्तरिक्षाद्धस्तौ पृणस्व बहुभिर्वसव्यैराप्रयच्छ दक्षिणादोत सव्यात्” (तै.सं. 1.2.13) इत्यस्मिन्मन्त्रे धनमाशास्त इत्यर्थः प्रतीयते । अनुष्ठेयार्थस्तु शकटस्थापनायाऽऽधारभूतकाष्ठस्थापनम् । तत्तु ब्राह्मणेन विधीयते -- “दिवो वा विष्णवुत वा पृथिव्या इत्याशीर्पद(शीःपर)यर्चा दक्षिणस्य हविर्धानस्य मेथीं निहन्ति” (तै.सं. 6.2.9) इति । नायं दोषः । अस्याधिकरणस्य लिङ्गविनियोगविषयत्वात् । उदाहृतस्तु मन्त्रः श्रुत्या विनियुज्यते ।\n\ni. (पू.मी. 2.1.6) द्वितीयाध्यायस्य प्रथमे पादे मन्त्रेष्वन्यद्विचारितम् ।\n“देवांश्च याभिर्यजत इत्याख्यातं तु मन्त्रगम् । विधायकं न वाऽन्येन समत्वात्तद्विधायकम् ॥\nयच्छब्दादेः क्षीणशक्तिर्न विधिस्त्रिविधं ततः । आख्यातमभिधानं च प्रधानगुणकर्मणोः” ॥ (जै.न्या. 2.1.20,21) इति ॥\nअयं मन्त्र आम्नायते - “देवाश्च याभिर्यजते ददाति च ज्योगित्ताभिः सचते गोपतिः सहः” (तै.ब्रा. 2.4.6) इति । अयमर्थः – गोपतिर्यजमानो याभिर्गोभिर्देवान्यजते याश्च गा ब्राह्मणेभ्यो ददाति चिरमेव ताभिः सह परलोकेऽवतिष्ठत इति । तत्र यथा ब्राह्मणगतमाख्यातपदं प्रधानगुणकर्मणोरन्यतरस्य विधायकं तथा मन्त्रगतमपीति चेन्मैवम् । यच्छब्दादिना विधिशक्तेः क्षीणत्वात् । सति हि यच्छब्दे तस्य वाक्यस्यानुवादकत्वं प्रतीयते न तु विधायकत्वम् । यच्छब्दादेरित्यादिशब्देनाऽऽमन्त्रणोत्तमपुरुषादयः । “वायवः स्थोपायवः स्थ” (तै.सं. 1.1.1) इत्यामन्त्रणम् । “अग्नये जुष्टं निर्वपामि” (तै.सं. 1.1.4) इत्युत्तमपुरुषः । तस्मादाख्यातस्य प्रधानकर्मविधायकत्वं गुणकर्मविधायकत्वं चेत्येवं द्वावेव प्रकारौ न भवतः किंत्वभिधायकत्वमिति तृतीयोऽपि प्रकारः । ततो मन्त्रगतमाख्यातं न विधायकम् । प्रधानगुणकर्मणोस्तु लक्षणं वक्ष्यते । एवमेतैर्विचारैरयं निर्णयः प्रकृते संपन्नः । “इषे त्वोर्जे त्वा”, “ब्रह्मविदाप्नोति परम्” (तै.आ. 5.14) इतिकाण्डद्वयप्रतिपाद्यार्थो न मानान्तरगम्यः । काण्डद्वयगतवाक्यस्य नास्ति पृथक्संकेतापेक्षा । तत्रत्यौ पदपदार्थौ लौकिकावेव । तद्वाक्यं च न पौरुषेयम् । अभियुक्तसमाख्यानं मन्त्रस्य लक्षणम् । प्रश्लिष्टपाठो मन्त्रविशेषस्य यजुषो लक्षणम् । निर्दोषत्वान्मन्त्रस्य स्वार्थानुष्ठानकाले स्वार्थस्मारकत्वं प्रयोजनम् । मन्त्रगतं च वायवः स्थ, सविता प्रार्पयतु, इत्यादिकं न विधायकमिति ।\n\nj. (पू.मी. 2.1.15) इत्थं मन्त्रे सामान्यं विचार्य विशेषो विचार्यते —\n“इषे त्वादिर्मन्त्र एको भिन्नो वैकः क्रियापदे । असत्यर्थास्मारकत्वादेकादृष्टस्य कल्पनात् ॥\nछेदने मार्जने चैतौ विनियुक्तौ क्रियापदे । अध्याहृते स्मारकत्वान्मन्त्रभेदोऽर्थभेदतः” (जै.न्या. 2.1.32,33) इति ॥\n“इषे त्वोर्जे त्वा” इत्यत्र क्रियापदाभावेन “उरु प्रथस्व” इति मन्त्रवदर्थस्मारकत्वाभावाददृष्टार्थत्वे सत्येकादृष्टकल्पने लाघवादेक एव मन्त्र इति चेन्मैवम् । शाखान्तरे “इषे त्वेत्याच्छिनत्त्यूर्जे त्वेत्यनुमार्ष्टि” इति विनियोगभेदश्रवणात् । तदनुसारेणेषे त्वेत्याच्छिनद्‌म्यूर्जे त्वेत्यनुमार्ज्मीति क्रियापदेऽध्याहृते सति क्रियाभेदाद्भिन्नोऽयं मन्त्रः ।\n\nk. (पू.मी. 2.1.8) अथ ब्राह्मणविषयविचाराः । तल्लक्षणं द्वितीयाध्यायप्रथमपादे विचारितम् —\n“नास्त्येतद्‌ब्राह्मणेत्यत्र लक्षणं विद्यतेऽथवा । नास्तीयन्तो वेद भागा इति कॢप्तेरभावतः ॥\nमन्त्रश्च ब्राह्मणं चेति द्वौ भागौ तेन मन्त्रतः । अन्यद्‌ब्राह्मणमित्येतद्भवेद्‌ब्राह्मणलक्षणम्” (जै.न्या. 2.1.24,25) इति ॥\n“चातुर्मास्येष्विदमाम्नायते -“एतद्ब्राह्मणान्येव पञ्च हवीषि” (तै.ब्रा. 1.7.1.1) इति । तत्र ब्राह्मणस्य लक्षणं नास्ति । कुतः । वेदभागानामियत्तानवधारणेन ब्राह्मणभागेष्वन्यभागेषु च लक्षणस्याव्याप्त्यतिव्याप्त्योर्निराकर्तुमशक्यत्वात्, इति चेन्न । भागद्वयाङ्गीकारेण मन्त्रव्यतिरिक्तो भागो ब्राह्मणमिति लक्षणस्य निर्दोषत्वात् । ननु ब्रह्मयज्ञप्रकरणे मन्त्रब्राह्मणव्यतिरिक्ता इतिहासादयोऽपि भागा आम्नायन्ते “यद्ब्राह्मणानीतिहासपुराणानि कल्पान्गाथा नाराशसीः” (तै.आ. 2.9) इति । मैवम् । विप्रपरिव्राजकन्यायेन ब्राह्मणाद्यवान्तरभेदानामेवेतिहासादीनां पृथगभिधानात् । ‘देवासुराः संयत्ता आसन्’ (तै.सं. 1.5.1) इत्यादय इतिहासाः । ‘इदं वा अग्रे नैव किंचनाऽऽसीत्’ । ‘न द्यौरासीत्’ (तै.ब्रा. 2.2.9) इत्यादिकं जगतः प्रागवस्थामुपक्रम्य सर्गप्रतिपादकं वाक्यजातं पुराणम् । कल्पस्त्वारुणकेतुकचयनप्रकरणे समाम्नायते — ‘इति मन्त्राः, कल्पोऽत ऊर्ध्वं, यदि बलि हरेत्’ (तै.आ. 1.31.2) इति । अग्निचयने ‘यमगाथाभिः परिगायति’ (तै.सं. 5.1.8) इति विहिता मन्त्रविशेषा गाथाः । मनुष्यवृत्तान्तप्रतिपादिका ऋचो नाराशंस्यः । तस्मान्मन्त्रब्राह्मणव्यतिरिक्तभागाभावाल्लक्षणं सुस्थितम् । तच्च ब्राह्मणं द्विविधं विधिरूपमर्थवादरूपं चेति । ‘यत्पर्णशाखया वत्सानपाकरोति’ (तै.ब्रा. 3.2.1) इति विधिः । ‘तृतीयस्यामितो दिवि सोम आसीत्’ (तै.ब्रा. 3.2.1.1) इत्यादिकोऽर्थवादः ।\n\nl. (पू.मी. 1.1.5) तत्र विधेः प्रामाण्यं प्रथमाध्याये प्रथमपादे प्रतिपादितम् –\n‘‘अबोधको बोधको वा न तावद्बोधको विधिः । शक्तेरलौकिके धर्मे ग्रहणं दुर्घटं यतः ॥\nसमभिव्याहृते धर्मे शक्तिग्रहणसंभवात् । बोधकस्य विधेर्मात्वमनपेक्षतया स्थितम् ॥’’ (जै.न्या. 1.1.47,48) इति ।\nधर्मो नामानुष्ठानजन्यापूर्वं तद्धेतुर्यागो वा । तस्यालौकिकत्वेन गवाद्यर्थवद्‌वृद्धव्यवहाराविषयत्वात्संगतिग्रहणं नास्ति । ततो विधेरबोधकत्वादप्रामाण्यमिति चेन्मैवम् । प्रसिद्धार्थैः पर्णशाखादिपदैः समभिव्याहृतस्यापाकरोतीति पदस्यापूर्वपर्यवसायिन्यर्थे शक्तिग्रहणसंभवात् । यथा प्रभिन्नकमलोदरे मधुकरो मधूनि पिबतीत्यत्र मधुकरशब्दस्यार्थमजानान इतरपदार्थानामर्थमवगत्य तत्समभिव्याहारात्कमलमध्यगते मधुपानं कुर्वति भ्रमरे मधुकरशब्दस्य शक्तिं गृह्णाति तद्वत् । अतो बोधकत्वान्मूलप्रमाणानपेक्षत्वाच्च विधिः स्वत एव प्रमाणम् । न च ‘वत्सानपाकरोति’ (तै.ब्रा. 3.2.1) इत्यत्र विधायकानां लिङ्लोट्तव्यप्रत्ययानामभावादविधित्वमिति शङ्कनीयम् । क्रत्वङ्गोपवीतवदपूर्वार्थत्वे सति पञ्चमलकाराश्रयणेन विधित्वसंभवात् ।\n\nm. (पू.मी. 3.4.3) एतच्च तृतीयाध्यायस्य चतुर्थपादे विचारितम् —\n‘उपव्यानेऽनुवादो वा विधिर्वाऽऽद्यो यतः स्मृतौ । प्राप्तं मैवमपूर्वत्वात्क्रतौ लेटा विधीयते’ ॥ (जै.न्या. 3.4.5) इति ।\nदर्शपूर्णमासप्रकरणे क्रत्वङ्गत्वेन वस्त्रस्योपवीतत्वमाम्नायते — ‘देवानामुपव्ययते देवलक्ष्ममेव तत्कुरुते’ (तै.सं. 2.5.11) इति । तदिदं वाक्यमुपवीतत्वस्यानुवादकं वा विधायकं वेति संशयः । ‘नित्योदकी नित्ययज्ञोपवीती’ (बौ.ध.सू. 3.1.1) इति स्मृत्या प्राप्तत्वाद्विधायकानां लिङादीनामभावाच्चानुवादकमिति प्राप्ते ब्रूमः -- पुरुषार्थस्य स्मृत्या प्राप्तावपि क्रत्वर्थस्य प्राप्त्यभावात्पञ्चमलकारेण दर्शपूर्णमासाङ्गतया विधीयत इति राद्धान्तः। तेनैव न्यायेन ‘वत्सानपाकरोति’ इत्ययं न प्रथमलकारः किंतु पञ्चमलकारः। तस्य च विधायकत्वं ‘लिङ्‌र्थे लेट्‌’ (पा.सू. ३.४.७) इति सूत्रसिद्धम् । नन्वेवमपि ‘यत्पर्णशाखया’ (तै.ब्रा. 3.2.1) इत्यनुवादत्वगमकेन यच्छब्देन विधिशक्तिप्रतिघातः । ‘देवाश्च याभिर्यजते’ (तै.ब्रा. 2.4.6) इत्यादिवदिति चेन्मैवम् । उपरिधारणन्यायेन यच्छब्दस्य बाधितत्वात् ।\n\nn. (पू.मी. 3.4.5) स च न्यायस्तस्मिन्नेव पादेऽभिहितः —\n‘‘धारयत्युपरिष्टाद्धि देवेभ्य इति संस्तवः । विधिर्वाऽऽद्यो धृतेः पित्र्ये प्रोक्तायाः पूर्ववत्स्तुतिः ॥\nऊर्ध्वं विधारणं प्राप्तं समिधो नान्यमानतः । अतो हिशब्दसंत्यागादपूर्वार्थो विधीयते’’ (जै.न्या. 3.4.8,9) इति ।\nप्रेताग्निहोत्रे श्रूयते — ’अधस्तात्समिधं धारयन्ननुद्रवेदुपरिष्टाद्धि देवेभ्यो धारयति’ (आप.श्रौ. 9.11.9,10) इति । अत्र पित्र्यं हविर्होतुं हस्ते धारयन्यदा मन्त्रं पठति तदानीमुद्धृतस्याधस्तात्समिधं धारयेत्, इति यद्विधीयते तदेतद्दैविकेनोपरिधारणेन स्तूयते । कुतः । हिशब्दानुवादत्वप्रतीतेः । तत्रत्ये पूर्वाधिकरणे (मी.सू. 3.4.9[5-6]) - “प्राचीनावीती दोहयेद्यज्ञोपवीती हि देवेभ्यो दोहयति ये पुरोदञ्चो दर्भास्तान्दक्षिणाग्रान्स्तृणीयात्” (आप.श्रौ. 9.11.9) इत्यस्मिन्नुदाहरणद्वये यज्ञोपवीतित्वोदगग्रत्ववाक्ययोर्हिशब्दयच्छब्दयुक्तयोर्विधायकत्वमपोद्यार्थवादत्वं निर्णीतं तद्वदत्रापीति प्राप्ते ब्रूमः — विषमो दृष्टान्तः । दैविके यज्ञोपवीतित्वोदगग्रत्वयोर्मानान्तरप्राप्तत्वाद्धिशब्दयच्छब्दावबाधित्वा तत्रार्थवादत्वं वक्तुमुचितम् । उपरिधारणे त्वप्राप्तत्वाद्धिशब्दं परित्यज्य विधिरेवाभ्युपगन्तव्यः ।\nएवं सति वत्सापाकरणस्याप्यपूर्वार्थत्वाद्यच्छब्दपरित्यागेन विधिरेव युक्तः । ननु लोके सायंदोहार्थिभिः प्रातर्वत्सा गोभ्योऽपाक्रियन्तेऽतो लोकत एव प्राप्तत्वान्न वत्सापाकरणं विधेयमिति चेन्मैवम् । अवघातवन्नियमापूर्वहेतुत्वेन विधेयत्वात् ।\n\no. (पू.मी. 2.1.3) अवघातन्यायश्च द्वितीयाध्यायस्य प्रथमपादे वर्णितः —\n‘‘अवघातादिनाऽपूर्वमुत्पाद्यं विद्यते न वा । यजत्यादिवदस्त्येव वाक्यवैयर्थ्यमन्यथा ॥\nदृष्टे तुषविमोकेऽस्ति नापूर्वं द्रव्यतन्त्रता । स्याद्यजत्यादिवैषम्यं नियमापूर्वकृद्वचः’’ (जै.न्या. 2.1.13,14) इति ॥\nयथा ‘‘समिधो यजति’’ (तै.सं. 2.6.1) इत्यत्र यागजन्यमपूर्वमस्ति तथा ‘‘व्रीहीनवहन्ति(न्यात्)’’ इत्यत्रापि तदभ्युपेयमन्यथा विधिवाक्यवैयर्थ्यप्रसङ्गादिति चेन्न । दृष्टे संभवत्यदृष्टकल्पनस्यान्याय्यत्वात् । न चात्र यजत्यादिविधिसाम्यमस्ति, गुणकर्मत्वेनावघातस्य द्रव्यतन्त्रत्वात् । यागस्तु प्रधानकर्म । अयं च कर्मणां भेदो जैमिनिना सूत्रत्रयेण स्पष्टीकृतः —‘‘तानि द्वैधं गुणप्रधानभूतानि (मी.सू. 2.1.6) । यैस्तु द्रव्यं चिकीर्ष्यते गुणस्तत्र प्रतीयेत तस्य द्रव्यप्रधानत्वात् (मी.सू. 2.1.8) । यैस्तु द्रव्यं न चिकीर्ष्यते तानि प्रधानभूतानि द्रव्यस्य गुणभूतत्वात्’’ (मी.सू. 2.1.7) इति । यैस्तु कर्मभिर्द्रव्यमुत्पादयितुं संस्कर्तुं वेष्यते तेषु कर्मसु गुणत्वम् । कुतः । तस्य कर्मणो द्रव्यप्रधानत्वात् । द्रव्यं प्रधानमस्येति बहुव्रीहिः । ‘‘यूपं तक्षति’’, ’’आहवनीयमादधाति’’ (तै.ब्रा. 1.1.4) इत्यादौ यूपाहवनीयादि द्रव्यमुत्पादयितुमिष्यते । ‘‘व्रीहीनवहन्ति’’, ‘‘तण्डुलान्पिनष्टि’’ इत्यत्र व्रीह्यादि द्रव्यं संस्कर्तुमिष्टम् । ‘‘आज्येन प्रयाजा इज्यन्ते’’ (तै.सं. 6.3.11) इत्यादिषूक्तवैपरीत्यात्प्रधानकर्मत्वम् । अतो यजतिवैषम्यान्नावघातोऽपूर्वजनकः । न च विधिवाक्यवैयर्थ्यं नखविदलनादिनाऽपि तण्डुलनिष्पत्तिसंभवे सत्यवघातेनैव तण्डुला निष्पादनीया इति तन्नियमजन्यमपूर्वं बोधयितुं विधेरपेक्षितत्वात् । तद्वच्छास्त्रीयापाकरणेनैव सायंदोहः संपादनीय इति नियमविधिरस्तु ।\nउक्तेषु विधिसामान्यविचारेष्वेते निर्णयाः संपन्नाः — विधिरलौकिककर्मबोधकः । पञ्चमलकाराश्रयणेन विधायकत्वम् । अप्राप्तार्थे यच्छब्दादयो न विधिबाधकाः । संस्कारकर्म दृष्टार्थसंभवेऽपि नियमापूर्वार्थमपीति ।\n\np. (पू.मी. 4.2.2) शाखाहरण एव चतुर्थाध्याये विचारितं किंचिद्‌द्वितीयपादे —\n‘‘प्राचीमाहरतीत्यत्र दिक्शाखा वाऽस्तु दिक्श्रुतेः । आहार्यत्वं दिशो नास्ति शाखा तेनोपलभ्यते’’ (जै.न्या. 4.2.3) इति ॥ ‘‘यत्प्राचीमाहरेत्’’ (तै.ब्रा. 3.2.1) इति वाक्ये प्राचीशब्देन मुख्या दिग्विवक्षितेति चेन्न । दिश आहर्तुमशक्यत्वेन दिक्संबन्धिन्याः शाखाया उपलक्षणीयत्वात् ।\n\nq. (पू.मी. 4.2.3) तस्मिन्नेव पादेऽन्यद्विचारितम् ।\n‘‘शाखां छित्त्वोपवेषं च मूले कुर्वीत शाखया । नुदेद्वत्सान्कपालानि स्थापयेदुपवेषतः ॥\nद्वयं प्रयोजनं छित्तेर्वत्सापाकृतिरेव वा । आद्योऽग्रमूलयोरत्र विभज्य विनियोगतः ॥\nउपवेषं करोतीति साकाङ्क्षोऽन्यार्थमूलतः । पूर्यतेऽतोऽनुनिष्पादी स तस्माद्युज्यतेऽन्तिमः’’ (जै.न्या. 4.2.4-6) इति ॥\nइदमाम्नायते — ‘‘मूलतः शाखां परिवास्योपवेषं करोति’’ (आप.श्रौ. 1.6.6) इति । अस्यायमर्थः — येयम् ‘‘इषे त्वा’’ इति मन्त्रेणावच्छिन्ना शाखा तां पुनर्मूले छित्त्वा तं मूलभागमुपवेषं कुर्यादिति । अत्र तयोर्मूलाग्रयोः पृथग्विनियोग आम्नायते — ‘‘उपवेषेण कपालान्युपदधाति शाखया वत्सानपाकरोति’’ इति । अत्र कपालोपधानं वत्सापाकरणं चेत्युभयं शाखाछेदनस्य प्रयोजकम् । कुतः । अग्रमूलयोः साम्येन विभज्य विनियोगात्, इति चेन्मैवम् । उपवेषं करोतीत्ययं विधिरुपवेषस्य प्रकृतिद्रव्यमपेक्षते । सा चापेक्षा मूलेन पूर्यते । तच्च मूलं शाखार्थम् : ‘‘इषे त्वोर्जे त्वेति तामाच्छिनत्ति’’ इत्यत्र च्छिन्नायाः समूलायाः शाखायाः सौकर्यार्थे परिवासनवाक्येन पुनर्मूलापादानकं छेदनं श्रूयते । न चासति मूले मूलापादानकं छेदनं संभवति । तस्माच्छाखार्थमेव मूलं न तूपवेषार्थम् । अतोऽन्यार्थमूलानुनिष्पन्नोपवेषेण क्रियमाणं कपालोपधानं न शाखाछेदनस्य प्रयोजकं, किंतु वत्सापाकरणमेव तत्प्रयोजकम् । तथा सति यत्र शाखायाः प्रथमच्छेदनेनैव सौकर्यं संपद्यते तत्रोपवेषसिद्धये पुनः प्रयत्नेन मूलं न संपादनीयं, किंतु लौकिकेन केनचित्काष्ठेन कपालान्युपधेयानीति विचारस्य फलं सिद्धम् । इत्थं ब्राह्मणे विधिभागस्य सामान्यविशेषविचाराः प्रकाशिताः ।\n\nr. (पू.मी. 1.2.1) अथार्थवादविचाराः प्रदर्श्यन्ते —\n‘वायुर्वा इत्येवमादेरर्थवादस्य मानता । न विधेयेऽस्ति धर्मे किं किं वाऽसौ तत्र विद्यते ॥\nविध्यर्थवादशब्दानां मिथोपेक्षापरिक्षयात् । नास्त्येकवाक्यता धर्मे प्रामाण्यं संभवेत्कुतः ॥\nविध्यर्थवादौ साकाङ्‌क्षौ प्राशस्त्य पुरुषार्थयोः । तेनैकवाक्यता तस्माद्वादानां धर्ममानता’ (जै.न्या. 1.2.1-3) इति ॥\nकाम्यपशुकाण्डे विध्यर्थवादौ श्रूयेते —‘वायव्य श्वेतमालभेत भूतिकामः’ (तै.सं. 2.1.1) इति विधिः । ‘वायुर्वै क्षेपिष्ठा देवता इत्यर्थवादः । तत्र वायव्यादिशब्दा अर्थवादशब्दनैरपेक्ष्येणैव विशिष्टमर्थं विदधते । अर्थवादशब्दाश्चेतरनैरपेक्ष्येणैव शीघ्रगामिदेवतालक्षणं सिद्धार्थमाचक्षते । अत एवैकवाक्यत्वाभावान्नास्त्यर्थवादानां धर्मे प्रामाण्यमिति चेन्न । पदैकवाक्यत्वाभावेऽपि वाक्यैकवाक्यत्वात् । विधिवाक्येन पुरुषप्रवृत्तिसिद्धये स्तावकमर्थवादवाक्यमपेक्ष(क्ष्य)ते । अर्थवादवाक्यस्यापि पुरुषार्थपर्यवसानाय विधिवाक्यापेक्षा । अतो वाक्ययोः परस्परमन्वयादेकवाक्यत्वे सति विधिभागवदर्थवादभागेऽपि धर्मे प्रामाण्यम् । अनेनैव न्यायेन ‘तृतीयस्यामितो दिवि सोम आसीत्’ (तै.ब्रा. 3.2.1) इत्याद्यर्थवादस्य ‘यत्पर्णशाखया वत्सानपाकरोति’ (तै.ब्रा. 3.2.1) इत्येतद्विधिस्तावकत्वाद्विधिगम्ये नियमापूर्वे प्रामाण्यमस्ति । नन्वर्थवादस्य विधिस्तावकत्वं क्वचिद्व्यभिचरति ‘प्राचीमुदीचीमाहरति । उभयोर्लोकयोरभिजित्यै’ (तै.ब्रा. 3.2.1) इत्यत्र फलविधिप्रतिभानादिति चेन्मैवम् । औदुम्बराधिकरणन्यायेन स्तावकत्वात् ।\n\ns. (पू.मी. 1.2.2) स च न्यायस्तस्मिन्नेव पादेऽभिहितः -\n‘ऊर्जोऽवरुद्ध्या इत्येष विधिवन्निगदो न किम् । यूपौदुम्बरतां स्तौति स्तौति वा तद्विधित्सया ॥\nचतुर्थ्या फलताभानाद्यूपौदुम्बरता फलम् । ऊर्जोऽवरोधं कथयन्कथं स्तुतिपरो भवेत् ॥\nअस्तुतौदुम्बरत्वस्याविधानात्कस्य तत्फलम् । अर्थद्वैधे वाक्यभेदस्तेन स्तावक एव सः’ (जै.न्या. 1.2.5-7) इति ॥\nइदमाम्नायते —‘औदुम्बरो यूपो भवत्यूर्ग्वा उदुम्बर ऊर्क्पशव ऊर्जैवास्मा ऊर्जं पशूनाप्नोत्यूर्जोऽवरुद्ध्यै’ (तै.सं. 2.1.1) इति । अत्रावरोधवाक्येन किं फलमेव विधीयते किंवा यूपौदुम्बरत्वमपि स्तूयते । नाऽऽद्यः । औदुम्बरत्वविध्यभावेन तत्फलकथनायोगात् । न चात्रौदुम्बरत्वस्य प्रत्यक्षो विधिरस्ति । लिङाद्यश्रवणात् । अतः स्तुत्यैवात्र विधिरुन्नेतव्यः । न चात्र स्तुतिमङ्गी करोषि । न द्वितीयः । अर्थभेदेनाऽऽवृत्तिलक्षणवाक्यभेदापत्तेः । तस्मादूर्गवरोधः स्तावकः । तद्वदुभयलोकाभिजयेनापि ऐशानदिक्प्रवृद्धापेषणादिभिः प्रवृत्ता शाखा विधानाय स्तूयते ।\nतदेवं वेदसामान्यतद्विशेषयोर्मन्त्रब्राह्मणयोर्मन्त्रविशेषाणामृगादीनां ब्राह्मणविशेषयोर्विध्यर्थवादयोश्चापेक्षिताः सामान्यविशेषविचारा अस्मिन्ननुवाक उदाहृताः । वक्ष्यमाणानुवाकेष्वपि ते सर्वे यथायोगमुदाहरणीयाः ।\n\nउदाहृत्यात्र मीमांसां प्रकृतिप्रत्ययस्थितिम् । अर्थं व्याकरणे सिद्धं बोद्धुं तत्प्रक्रियोच्यते ॥\n\nव्याकरणम्\nt. (पू.मी. 1.3.9) न च व्याकरणप्रामाण्ये तत्प्रयोजने वा विवदितव्यम् । तत्प्रामाण्यस्य स्मृतिपादे निर्णीतत्वात् (पू.मी.सू. 1.3.24-29) । तत्प्रयोजनस्य च कात्यायनेनाभिहितत्वात् । तथा हि —\n‘‘गोगव्यादिषु साधुत्वे प्रयोगे वा न कश्चन । नियमोऽत्रास्ति वा नास्ति व्याकृतेर्मूलवर्जनात् ॥\nसाधूनेव प्रयुञ्जीत गवाद्या एव साधवः । इत्यस्ति नियमः पूर्वपूर्वव्याकृतिमूलतः’’ (जै.न्या. 1.3.28,29) इति ॥\nनिर्मूलत्वेन विगीतत्वादयः पूर्वपक्षहेतवोऽप्युपलक्ष्यन्ते — ‘निर्मूलत्वाद्विगीतत्वाद्वैफल्याद्वेदबोधनात् । पूर्वापरविरोधाच्च नास्य प्रामाण्यसंभवः’ ॥ इति हेतव उक्ताः ।\n\nव्याकरणस्य पौरुषेयत्वान्मूलप्रमाणमपेक्षितम् । अत एव बुद्धादिवाक्यानां प्रामाण्यं दूषितम् — ‘प्रायेणानृतवादित्वात्पुंसां भ्रान्त्यादिसंभवात् । चोदनानुपलब्धेश्च श्रद्धामात्रात्प्रमाणता’ (?) इति ॥ न तावत्प्रत्यक्षं मूलं गवादिशब्दा एव साधवो न गव्यादिशब्दाः । साधूनेव प्रयुञ्जीत नापशब्दानित्यर्थद्वयस्य केनापीन्द्रियेण ग्रहीतुमशक्यत्वात् । योगिप्रत्यक्षस्यातीन्द्रियत्वात्तद्ग्राधकत्वमिति चेन्न । ‘‘यत्रास्यातिशयो दृष्टः स स्वार्थानतिलङ्घनात् । अयोग्यं नेन्द्रियग्राह्यं न रूपे श्रोत्रवृत्तिता’’ ॥ इत्याचार्योक्तेः ।\nविगीतत्वमपि व्याकरणे बहुश उपलभ्यते । अनादिसिद्धेऽभिप्रयुक्तव्यवहारे गृहीतसंगतिका गवादिशब्दा एव साधव इति भगवतो मतम् । पाणिनिस्तु शास्त्रस्याऽऽमूलचूडं तद्विपरीतानेव शब्दाञ्जगौ । ‘अइउण्’ (मा.सू. 1), ‘घेर्ङिति’ (पा.सू. 7.3.111), ‘स्तोश्चुना श्चुः’ (पा.सू. 8.4.40), ‘ष्टुना ष्टुः’ (पा.सू. 8.4.41) इत्यादिप्रयोगात् । न च धर्मार्थकाममोक्षादिषु किंचित्फलं व्याकरणस्य पश्यामः । वेदस्तु प्रयत्नेन व्याकरणं बाधते ‘तस्माद्ब्राह्मणेन न म्लेच्छितवै नापभाषितवै म्लेच्छो ह वा एष यदपशब्दः’ (पा.भा. पस्पशा) इति । परस्परविरोधश्च भूयानस्ति । त्रिमुनि व्याकरणमित्यभ्युपगच्छन्ति । यत्पाणिनिना प्रयुक्तम् ‘इन्धिभवतिभ्यां च’ (पा.सू. १.२.६) ‘कर्मवत्कर्मणा तुल्यक्रियः’ (पा.सू. ३.१.८७) इति, तत्कात्यायनो दूषयति — ‘इन्धेश्छन्दोविषयत्वाद्भुवो वुको नित्यत्वात्ताभ्यां लिटः किद्ववचनानर्थक्यं, सिद्धं तु प्राक्तनकर्मत्वात्’ इति । क्वचित्तु पाणिनिना स्वोक्तं स्वयमेव दूष्यते — ‘तदशिष्यं संज्ञाप्रमाणत्वात्’ (पा.सू. १.२.५३) इति । तस्मान्न व्याकरणं प्रमाणमिति प्राप्ते ब्रूमः — न तावदिदं निर्मूलं पूर्वव्याकरणानामेव मूलत्वात् । सन्ति हि तानि, पाणिनिनैव तत्तन्मतानामुदाहृतत्वात् । ‘तृषिमृषिकृषेः काश्यपस्य’ (पा.सू. १-२-२५) ‘ऋतो भारद्वाजस्य’ (पा.सू. ७-२-६३) ‘त्रिप्रभृतिषु शाकटायनस्य’ (पा.सू. ८-४-५०) ‘लोपः शाकल्यस्य’ (पा.सू. ८-३-१९) ‘ओतो गार्ग्यस्य’ (पा.सू. ८-३-२०) इति ह्युदाहृतम् । तत्तद्व्याकरणानां पूर्वपूर्वव्याकरणमूलत्वेऽपि बीजाङ्‌कुरवदनादित्वेन मूलक्षयाभावान्नानवस्थादोषः । न च ‘घेर्ङिति’ (पा.सू. 7.3.111) इत्यादेरपशब्दत्वं सांकेतिकानामपि गवादिपदवत्स्वविषये सुशब्दत्वात् । अन्यथा ’बबरः प्रावाहणिरकामयत’ (तै.सं. 7.1.10) इत्यादिरपशब्दः स्यात् । नापि निष्फलत्वम् । ’एकः शब्दः सम्यग्ज्ञातः सु(ष्ठु)प्रयुक्तः स्वर्गे लोके कामधुग्भवति’ (पा.भा. 6.1.84) इति साधुशब्दावगमतत्प्रयोगाभ्यां धर्मोत्पत्तिश्रवणात् । नापि वेदबाधः, ’न म्लेच्छितवै’ इत्यादेर्गाव्याद्यपशब्दविषयत्वादिनाऽप्युपपत्तेः । ’नानुध्यायाद्बहूञ्शब्दान्वाचो विग्लापनं हि तत्’ (बृ.उ. 4.4.21) इति निषेधः समाधिनिष्ठब्रह्मयोगिविषयः । नापि परस्परविरोधः । उक्तानुक्तदुरुक्तचिन्तारूपं वार्तिकं कुर्वतः कात्यायनस्य क्वचित्क्वचिद्दूषयितुमुचितत्वात् । नापि स्वोक्तव्याहतिः । पूर्वोत्तरपक्षाभिप्रायेण तदुपन्यासात् । तस्मात्प्रमाणभूतव्याकरणानुसारेण गवादिशब्दा एव साधवस्तानेव प्रयुञ्जीतेति नियमद्वयं सिद्धम् ।\nप्रकृतिप्रत्ययविभागोऽपि ज्ञातव्य इत्यनेनैवाभिप्रायेण वेदे तत्र तत्र शब्दनिर्वचनमुदाह्रियते । तथा हि\n1. ब्राह्मणे प्रथमकाण्डे प्रथमप्रपाठके श्रूयते — ‘प्रजापती रोहिण्यामग्निमसृजत । तं देवा रोहिण्यामादधत । ततो वै ते सर्वान्रोहानरोहन् । तद्रौहिण्यै रोहिणित्वम्’ (तै.ब्रा. 1.1.2) इति ।\n2. तत्रैव तृतीयेऽनुवाके प्रजापतिं प्रस्तुत्य श्रूयते — ‘स वराहो रूपं कृत्वोपन्यमज्जत् । स पृथिवीमध आर्च्छत् । तस्या उपहत्योदमज्जत् । तत्पुष्करपर्णेऽप्रथयत् । यदप्रथयत् । तत्पृथिव्यै पृथिवित्वम् । अभूद्वा इदमिति । तद्भूम्यै भूमित्वम्’ (तै.ब्रा. 1.1.3) इति ।\nएवं सर्वत्रोदाहार्यम् ।\nव्याकरणपूर्वकस्य पदार्थज्ञानस्यावश्यंभावित्वादेव देवैः प्रार्थित इन्द्रो व्याकरणं निर्ममे । एतच्च षष्ठकाण्डे चतुर्थप्रपाठक ऐन्द्रवायवग्रहब्राह्मणे श्रूयते — ‘वाग्वै पराच्यव्याकृताऽवदत्ते देवा इन्द्रमब्रुवन्निमां नो वाचं व्याकुर्विति । सोऽब्रवीद्वरं वृणै मह्यं चैवैष वायवे च सह गृह्याता इति । तस्मादैन्द्रवायवः सह गृह्यते तामिन्द्रो मध्यतोऽवक्रम्य व्याकरोत्तस्मादियं व्याकृता वागुद्यते’ (तै.सं. 6.4.7) इति । पराची प्रकृतिप्रत्ययविभागरहिता । मध्यतोऽवक्रम्य विभागं कृत्वेत्यर्थः । आथर्वणिकास्तु ऋग्वेदादिवद्व्याकरणमपि वेदितव्यमित्यामनन्ति — ‘द्वे विद्ये वेदितव्ये इति ह स्म यद्‌ब्रह्मविदो वदन्ति परा चैवापरा च । तत्रापरा ऋग्वेदो यजुर्वेदः सामवेदोऽथर्ववेदः शिक्षा कल्पो व्याकरणं निरुक्तं छन्दो ज्योतिषमिति । अथ परा यया तदक्षरमधिगम्यते’ (मु.उ. 1.1.4,5) इति ।\nकात्यायनोऽपि व्याकरणप्रयोजनान्युदाजहार - ’रक्षोहागमलघ्वसंदेहाः प्रयोजनम्’ (पा.भा. पस्पशा) इति ।\ni). स्वरवर्णविपर्यासरूपो विप्लवो वेदस्य मा भूदिति व्याकरणेन वेदो रक्षणीयः । विप्लवे तु बाधं पठन्ति — ‘‘मन्त्रो हीनः स्वरतो वर्णतो वा मिथ्या प्रयुक्तो न तमर्थमाह । स वाग्वज्रो यजमानं हिनस्ति यथेन्द्रशत्रुः स्वरतोऽपराधात्’’ (पा.शि. 52) ॥ इति । इन्द्रस्त्वष्टुः पुत्रं विश्वरूपाख्यं जघानेति त्वष्टा सोमयागे नेन्द्रमुपाह्वयत् । इन्दश्च यज्ञविघ्नं कृत्वा बलात्सोमं पीत्वा जगाम । अवशिष्टेन सोमरसेनेन्द्रस्याभिचारं कर्तुं (त्वष्टा) ‘स्वाहेन्द्र॑शत्रुवर्धस्व’ (तै.सं. 2.4.12) इत्यनेन मन्त्रेणाजुहोत् । तत्र शत्रुशब्दो घातकमाचष्टे । भो उत्पत्स्यमानपुरुषेन्द्रस्य घातकस्त्वं वर्धस्वेति विवक्षित्वा मन्त्रमुच्चारितवान् । तदानीं तत्पुरुषसमासत्वादन्तोदात्तेन भवितव्यम् । प्रमादात्त्वनेनाऽऽद्युदात्तो मन्त्रः प्रयुक्तः । स च स्वरो बहुव्रीहौ समासे लभ्यः । ततश्चेन्द्रो घातको यस्येत्यर्थे पर्यवसानादिन्द्रेण वध्यो वृत्र उदपद्यत । तस्माच्च वेदस्य रक्षा कर्तव्या ।\nii) तथा प्रकृतौ दर्शपूर्णमासेष्टौ ‘अग्नये जुष्टं निर्वपामि’ (तै.सं. 1.1.4) इति मन्त्र आम्नातः । स च विकृतावैन्द्राग्नेष्टावतिदिष्टः । तत्र कर्मसमवेतार्थप्रकाशनायाग्निपदं परित्यज्य ‘इन्द्राग्निभ्यां जुष्टं निर्वपामि’ इत्यूहनीयः । स चोहो व्याकरणानभिज्ञेन कर्तुमशक्यः ।\niii) तथा ‘वेदोऽध्येयो ज्ञेयश्च’ (पा.भा. पस्पशा) इत्यागमेन ज्ञेयत्वं विहितम् । तच्च प्रकृतिप्रत्ययादिनिर्णयं विना न संभवति ।\niv) तथा बृहस्पतिनाऽध्याप्यमान इन्द्रो दिव्यं वर्षसहस्रमधीयानोऽपि यदा शब्दानामन्तं न जगाम तदानीमिन्द्रादिभिर्धातुप्रातिपदिकप्रत्ययादेशादिरूपा उपायाः कल्पिताः । उपायमन्तरेण सर्वे शब्दाः कथं ज्ञातुं शक्यन्ते ।\nv) तथा ‘स्थूलपृषतीमालभेत’ (पा.भा. पस्पशा) इत्यत्र स्थूला चासौ पृषती चेति विग्रहे पशुशरीरगतं स्थौल्यमुक्तं भवति, स्थूलानि पृषन्ति यस्यामित्यत्र शरीरगतवर्णविशेषरूपाणां बिन्दूनां स्थौल्यमुक्तं भवतीत्ययं संदेहः स्वरनिर्णयमन्तरेण नापैति ।\nतस्माद्रक्षोहादीनि पञ्च प्रयोजनानि । तस्मात्प्रमाणत्वात्सप्रयोजनत्वाच्च व्याकरणमारब्धव्यम् ।\n\nस्वरप्रक्रिया\nइषेत्वेत्यादिशब्दानां प्रक्रियां शब्दसंग्रहे । अवोचं स्वरमात्रं तु वैशद्याय पुनर्ब्रुवे ॥\nइषि प्रातिपदिके गत इकारः ‘फिषोऽन्त उदात्तः’ (फि.सू. १।१) इत्युदात्तः । फिडिति प्रातिपदिकसंज्ञा । इषित्यत्र षकारस्यान्तिमत्वेऽपि ‘स्वरविधौ व्यञ्जनमविद्यमानवद्भवति’ इत्युक्तत्वादिकार एवान्तिमः । इकारस्य सुप्त्वात् ‘अनुदात्तौ सुप्पितौ’ (पा.सू. ३-१-४) इत्यनुदात्तत्वे प्राप्ते तदपवादः ‘सावेकाचस्तृतीयादिर्विभक्तिः’ (पा.सू. ६-१-१६८) इति । सप्तमीबहुवचने परतः स्थिते यत्प्रातिपदिकमेकाच्कं तस्मादुत्तरा तृतीयादिर्विभक्तिरुदात्ता भवति । ‘अनुदात्तं पदमेकवर्जम्’ (पा.सू. ६-१-१५८) उदात्तः स्वरितो वा यस्य वर्णस्य विधीयते तं वर्जयित्वा शिष्टं पदमनुदात्तं भवति । तत्रास्मिन्पद एकारस्योदात्तत्वविधानादिकारोऽनुदात्तः । नन्विकारस्यापि पूर्वमुदात्तत्वं विहितं ततस्तं वर्जयित्वा विभक्तेरनुदात्तत्वमस्त्विति चेन्न । प्रथमतः प्रातिपदिकस्वरेऽवस्थिते सति पश्चाद्विधीयमानत्वेन विभिक्तिस्वरस्य प्रबलत्वात् । सति शिष्टस्वरो बलवानिति हि मर्यादा । तस्मादनुदात्तादिकमुदात्तान्तमिष इति पदम् । त्वेति पदमनुदात्तम् । युष्मच्छब्दस्याऽऽष्टमिकापादादावादेशत्वात् । ‘अनुदात्तं सर्वमपादादौ’ (पा.सू. ८-१-१८) इति हि तत्रानुवर्तते । संहितायामुदात्तादेकारादुत्तरत्वेन तस्य ‘उदात्तादनुदात्तस्य स्वरितः’ (पा.सू. ८-४-६६) इति स्वरितत्वम् । ततः स्वरितान्तमिदं वाक्यम् । एवमूर्जे त्वेति वाक्यं योज्यम् । तयोर्वाक्ययोः संहितायाम् ‘आद्‌गुणः’ (पा.सू. ६-१-८७) इत्योकारे गुणे स्वरिते प्राप्ते ‘पूर्वत्रासिद्धम्’ (पा.सू. ८-१-१) इति स्वरितत्वासिद्ध्याऽनुदात्तयोः पूर्षोत्तरवर्णयोः स्थाने विहित ओकारोऽनुदात्तः । तस्योदात्तादुत्तरत्वेन स्वरितत्वे प्राप्ते तदपवादः ‘उदात्तस्वरितपरस्य सन्नतरः’ (पा.सू. १-२-४०) इति । यस्मादनुदात्तात्परत उदात्तः स्वरितो वा वर्तते तस्यानुदात्तस्यातिनीचोऽनुदात्तो भवति । एतावता यथाम्नानमिषे त्वोर्जे त्वेति सिद्धम् । ‘उणादीन्यव्युत्पन्नानि प्रातिपदिकानि’ इति मते वायुशब्दस्य फिट्‌स्वरेणान्तोदात्तत्वादवशिष्ट आकारोऽनुदात्तः । विभक्तेः सुप्त्वादनुदात्तत्वे सत्युदात्तादुत्तरत्वेन स्वरितत्वम् । स्थशब्दस्य ‘तिङ्ङतिङः’ (पा.सू. ८-१-२८) इति (निघातः) । अतिङन्तात्परं तिङन्तं निहन्यते । निघातो नामानुदात्तः । ‘स्वरितात्संहितायामनुदात्तानाम्’ (पा.सू. १-२-३९) इति स्थशब्दगतस्यानुदात्तस्य स्वरितादुत्तरत्वेनैकश्रुतिर्भवति । तं प्रचय इत्याचक्षतेऽध्यापकाः । एवमुपायवः स्थेति वाक्यं योज्यम् । तयोर्वाक्ययोः संहितायामोकारः प्रचयः । प्रचयानुदात्तयोरुभयोः स्थाने विहितस्यापि द्वैरूप्यस्य युगपदसंभवात्पर्यायेण तथातथात्वे स्थानिवद्भावादेवैकस्मिन्पक्षे प्रचयः पक्षान्तरे तु स्थानिवद्भावादनुदात्तत्वे स्वरितात्संहितायामिति प्रचयः । पाशब्दस्य सन्नतरत्वम् । देवशब्दस्य फिट्‌स्वरेणान्तोदात्तत्वात्संहितायामोकारोऽप्युदात्तः । युष्मच्छब्दादेशश्चानुदात्तः । संहितायां स्वरितः । ‘चितः’ (पा.सू. ६।१।१६३) चित्प्रत्यययुक्तस्य समुदायस्यान्त उदात्तः स्यात् । ततः सवितृशब्दे तृच्प्रत्ययस्य चकारेत्त्वात्सवितृपदस्य कृदन्तत्वेन प्रातिपदिकत्वाद्वाऽन्तोदात्तत्वम् । संहितायां सेत्यस्य प्रचयः । विशब्दस्योदात्तपरत्वादिकारः सन्नतरः । ‘उपसर्गाश्चाभिवर्जम्’ अभिव्यतिरिक्ता उपसर्गाश्चाऽऽद्युदात्ता इति प्रशब्द उदात्तः । अर्पयत्वित्यस्य निघाते ‘एकादेश उदात्तेनोदात्तः’ (पा.सू. ८।२।५) उदात्तेन सह य एकादेशः स उदात्तः स्यादिति सवर्णदीर्घ उदात्तः । तस्मादुत्तरेषां स्वरितप्रचयौ । तुशब्दस्य संहितायां सन्नतरत्वम् । श्रेष्ठतमायेत्यत्र ‘ञ्नित्यादिर्नित्यम्’ (पा.सू. ६।१।९७) ञिति निति च प्रत्यये परतः पूर्वस्याऽऽदिरुदात्तः स्यादिति श्रेष्ठशब्दगतस्येष्ठन्प्रत्ययस्य नित्त्वाच्छ्रेष्ठशब्दस्याऽऽदिरुदात्तः । ष्ठेत्यस्यानुदात्तस्वरितौ । तमपः पित्त्वाद्विभक्तेः सुप्त्वाच्चानुदात्तत्वे सति पश्चात्प्रचयसन्नतरत्वं पूर्ववत् । ‘नब्विषयस्यानिसन्तस्य’ (फि.सू. 26) इसन्तव्यतिरिक्तस्य नपुंसकलिङ्गविषयस्य प्रातिपादिकस्याऽऽदिरुदात्तः स्यादित्यनेन कर्मशब्दस्याऽऽदिरुदात्तः । इतरयोर्यथायोगमनुदात्ते सति स्वरितप्रचयौ सन्नतरत्वं च पूर्ववत् । आप्यायध्वामित्यत्रोपसर्ग उदात्तः । शिष्टस्यानुदात्तत्वे सति स्वरितप्रचयौ । ‘आमन्त्रितस्य च’ (पा.सू. ८-१-१९) पदादुत्तरस्य च संबोधनान्तस्य सर्वस्यानुदात्तः स्यादिति अघ्नियाशब्दस्य निघाते सति संहितायां पूर्वाभ्यां प्रचयाभ्यां सह प्रचयः । देवभागशब्दे ‘समासस्य’ (पा.सू. ६-१-२२३) इत्यन्तोदात्ते सति विभक्त्या सहैकादेशस्वरः । संहितायामाद्यौ द्वौ प्रचयौ । तृतीयः सन्नतरः । ऊर्जःपयःशब्दयोर्नपुंसकत्वादाद्युदात्तत्वम् । मतुपो ङीपश्च पित्त्वादनुदात्तत्वम् । ततो यथायोगं स्वरितप्रचयसन्नतराः । प्रजाशब्दे प्रातिपदिकमन्तोदात्तं टाबनुदात्तस्तयोरेकदेश उदात्तः । शेषं पूर्ववत् । ‘नञ्सुभ्याम्’ (पा.सू. ६-१-१७२) बहुव्रीहिसमासे नञ्सु इत्येताभ्यामुत्तरस्य पदस्यान्त उदात्तः स्यादित्यनमीवायक्ष्मशब्दयोरन्तोदात्तत्वे सति शेषमुन्नेयम् । न चात्र समासस्येत्यन्तोदात्तत्वं सिध्यति । ‘बहुव्रीहौ प्रकृत्या पूर्वपदम्’ (पा.सू. ६-२-१) इत्युक्तपूर्वपदप्रकृतिस्वरत्वमपवदितुं नञ्सुभ्यामिति सूत्रस्यापेक्षितत्वात् । निपाता आद्युदात्ता इति माशब्द उदात्तः । व इत्येतत्पूर्ववत् । स्तेनशब्दस्य फिट्स्वरः । ईशतेत्यस्य निघातः । मेति पूर्ववत् । अघेन क्रौर्येण शंसो विशसनं वधो यस्य सोऽयमघशंसः । ततो बहुव्रीहिस्वरेणाघ इत्यन्तोदात्तः । रुद्रहेतिशब्दयोः फिट्स्वरः । परिशब्दो निपातत्वादाद्युदात्तः । वो वृणक्त्वितिशब्दावनुदात्तौ । ध्रुवशब्दस्य फिट्स्वरे सति टाप्प्रत्ययेन विभक्त्या सहैकादेशस्वरः । अस्मिन्नित्यत्र विभक्तेः ‘सावेकाचः’ (पा.सू. ६-१-१६८) इत्युदात्तत्वम् । गोपतावित्यत्र ‘पत्यावैश्वर्ये’ (पा.सू. ६-२-१८) (इति) ऐश्वर्यार्थे पतिशब्दे परतः पूर्वपदस्य प्रकृतिस्वरत्वं भवति । ततो गोशब्दस्योदात्तत्वे सति शिष्टस्यानुदात्तस्वरितप्रचयाः । स्यातेत्यस्य निघातप्रचयौ । बह्वीरिति । ङीष्प्रत्ययस्योदात्तत्वे सवर्णदीर्घोऽप्युदात्तः । यजमानस्येत्यत्र ‘धातोः’ (पा.सू. ६-१-१६२) धातोरन्त उदात्तः स्यादिति जकारात्पूर्वाकार उदात्तः । शपः पित्त्वादनुदात्तत्वम् । शानचः ‘चितः’ (पा.सू. ६-१-६३) इत्यन्तोदात्तत्वे प्राप्ते तदपवादः ‘तास्यनुत्तेन्ङिददुपदेशाल्लसार्वधातुकमनुदात्तमह्न्विङोः’ (पा.सू. ६-१-१८६) तासिप्रत्ययादनुदात्तेतो धातोर्ङितो धातोरकारोपदेशाच्चोत्तरस्य लकारस्य स्थाने विहितं यत्सार्वधातुकं तदनुदात्तं भवति ह्नुङ् अपह्नवे, इङ् अध्ययने, इत्येतौ धातू वर्जयित्वा । अत्र शबन्तस्य यजेत्यस्यादुपदेशत्वात्तदुत्तरः शानजनुदात्तः । पशूनित्यत्र फिट्स्वर एकादेशस्वरश्च । पाहीत्यस्य निघाते सति स्वरितप्रचयौ ।\n\nसंबन्धश्च श्रुतिव्याख्यामीमांसाव्याकृतिस्वरैः । चतुष्प्रकारैराद्योऽयमनुवाकः समापितः ॥१॥\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे प्रथमप्रपाठके प्रथमोऽनुवाकः ॥१॥\n",
  "bhattaBhashya": "\n\nभट्टभास्करीयं ज्ञानयज्ञाख्यं तैत्तिरीयसंहिताभाष्यम्\nप्रथमः काण्डः - प्रथमः प्रश्नः\nईशानस्सर्वविद्यानां भूतानां ईश्वर परः । पुनातु सर्वदा चास्मान् शब्दब्रह्ममयश्शिवः ॥\nअत्राहुः -\nयदधीतमविज्ञातं निगदेनैव शब्द्यते । अनग्नाविव शुष्कैधो न तज्ज्वलति कर्हिचित् ॥ (नि. 1.18) इति ।\nकिञ्च - स्थाणुरयं भारहार किलाभूद् अधीत्य वेदं न विजानाति योऽर्थम् ।\nयोऽर्थज्ञ इत्सकलं भद्रमश्नुते स नाकमेति ज्ञानविधूतपाप्मा ॥ (नि. 1.18) इति ।\n'स्वाध्यायोऽध्येतव्यः' (तै.आ. 2.15) इति विधिना चार्थज्ञानपर्यन्तमध्ययनं विधीयत इति न्यायसिद्धम् । श्रूयते च, 'यदेव विद्यया करोति तदेव वीर्यवत्तरं भवति' (छा.उ. 1.1.10), 'य उ चैनमेवं वेद' (तै.सं. 5.3.12) इति च ।\nमन्त्राः पुनरविदितार्थाः नानुष्ठेयार्थप्रकाशनसमर्थाः । तस्मात्प्रतिपन्नवेदार्थोऽनुष्ठाताऽभिलषितानि कर्मफलानि प्राप्नोति, न च प्रत्यवैति, इति वेदार्थः प्रतिपत्तव्यः । अत्र मनुः - सैनापत्यं च राज्यं च वेदविद्ब्राह्मणोऽर्हति ॥ (मनु. 12.100) इति ।\nअत्र च - इतिहासपुराणज्ञः पदवाक्यप्रमाणवित् । अर्थोपकारवेदी च वेदार्थं ज्ञातुमर्हति ॥ (?)\nइति, अनेवंविधा अल्पश्रुता नाधिक्रियन्ते ।\nमन्त्राणां विनियोगमक्षरविधिं छन्दांस्यृषीन्देवताः काण्डर्षीन्निगमान्निरुक्तमितिहासाख्यायिका ब्राह्मणम् ।\nवाक्यार्थस्वररूपवृत्तिमननन्यायांश्च वक्ष्ये पृथक् शब्दानामनसूयवस्सुमनसश्शृण्वन्तु जिज्ञासवः ॥\nएतैष्षोडशभिस्सहैव विदितः पुंसां भवेच्छ्रेयसे वेदार्थस्सषडङ्ग एव खलु सोऽध्येयश्श्रुतौ चोद्यते ।\nवाक्यार्थैकपराण्यधीत्य च भवस्वाम्यादिभाष्याण्यतो भाष्यं सर्वपथीनमेतदधुना सर्वीयमारभ्यते ॥\nतस्मात् - प्रणम्य शिरसाचार्यान्बोधायनपुरस्सरान् । व्याख्यैषाऽध्वर्युवेदस्य यथाबुद्धि विधीयते ॥\nअपि च - 'यो हवा अविदितार्षेयच्छन्दोदैवतब्राह्मणेन मन्त्रेण याजयति वाऽध्यापयति वा स्थाणुं वर्छति गर्तं वा पद्यते प्र वा मीयते पापीयान्भवति यातयामान्यस्य छन्दासि भवन्ति अथ यो मन्त्रेमन्त्रे वेद स सर्वमायुरेति' (आ.ब्रा. 1.1) इत्यादिदर्शनात्प्रतिमन्त्रमृष्यादीनि ज्ञातव्यानि । अत्र मन्त्राणामृषिर्द्रष्टा । अक्षरसङ्ख्याविशेषश्छन्दः । मन्त्रवाच्योऽर्थो देवता । विनियोजकं ब्राह्मणम् । तत्रैकैव महती देवता अग्निवायुसूर्यरूपेण विभक्ता सर्वत्र ध्यातव्या; तासां विभूतयः पृथिव्यन्तरिक्षद्युस्थानस्थाः अन्या अपि देवता इति नैरुक्ताः (नि. 7.5) । ताश्च प्रतिमन्त्रं लिङ्गैर्विनियोगेन च गम्यन्ते च ज्ञायन्ते च । न तासां पृथगभिधानाय प्रयत्स्यामः । ऋषयः प्रजापत्यादयः प्रतिकाण्डं भिद्यन्ते । ते च होमतर्पणाद्यर्थं च ज्ञातव्याः । तदाहुः -\nअथ काण्डऋषीनेतानुदकाञ्जलिभिश्शुचिः । अव्यग्रस्तर्पयेन्नित्यमन्नैः पर्वाष्टमीषु च ॥\nकाण्डोपाकरणेप्वेतान्पुरस्तात्सदसस्पतेः । जुहुयात्काण्डसमाप्तौ च श्रुतिरेषा सनातनी ॥ (काण्डानुक्रमणी 2.10-11) ॥\nतत्र प्रजापतेर्नव काण्डानि - पौरोडाशिकं, याजमानं, होतारः, इष्टिहौत्रं, चतुर्णां च ब्राह्मणानि, पितृमेधश्चेति ।\nसोमस्य नवकाण्डानि - अध्वरग्रहदाक्षिणानि, तेषां त्रयाणां ब्राह्मणमेकं, वाजपेयः, तस्य च ब्राह्मणम्, सवाः, शुक्रियं 'नमो वाचे' (तै.आ. 7.1) इत्यादिकं, तस्य च ब्राह्मणमिति ।\nअथाग्नेः सप्त काण्डानि - अग्न्याधेयं, पुनराधेयं, अग्न्युपस्थानं, अग्निः, तस्य च ब्राह्मणं, 'सावित्राणि जुहोति' (तै.सं. 5.1.1) इत्यादि, तस्यैव द्वितीयं ब्राह्मणं 'यदेकेन' (तै.सं. 5.5.1) इत्यादि, अग्निहोत्रब्राह्मणमिति ।\nअथ विश्वेषां देवानां षोडश काण्डानि - राजसूयः, तस्य च ब्राह्मणं, काम्याः पशवः, काम्या इष्टयः, उपानुवाक्यं 'प्रजापतिरकामयत' (तै.सं. 3.1.1) इति प्रश्नपञ्चकं, याज्याः, अश्वमेधः, तस्य च ब्राह्मणं, सत्राणि, उपहोमाः, सूक्तानि, नक्षत्रेष्टयः, सौत्रामणिः, अच्छिद्राणि, पशुहौत्रं, नरमेधः इति ।\nसांहितीनामुपनिषदां सांहित्य उपनिषद ऋषयः 'शंनो मित्रः' (तै.आ. 5.1) इत्यादीनाम् ।\nयाज्ञिकीनामुपनिषदां याज्ञिक्यः 'अम्भस्यपारे' (तै.आ. 6.1.1) इत्यादीनाम् ।\nवारुणीनां वारुण्यः 'सह नाववतु' (तै.आ. 5.13) इत्यादीनाम् ।\nइत्येवं तित्तिरिशाखायां चतुश्चत्वारिंशत्काण्डानि ।\nअथ काठके काण्डान्यष्टौ हव्यवाडादीनाम् ।\nतत्र हव्यवाहः चत्वारि काण्डानि; सावित्रचित्यं, नाचिकेतचित्यं, चातुर्होत्रचित्यं, वैश्वसृजचित्यमिति ।\nअथारुणकेतुकचित्यस्यारुणाः काण्डर्षयः ।\nअथ विश्वेषां देवानां द्वे काण्डे; दिवश्श्येनेष्टयः 'तुभ्यम्' (तै.का. 3.1) 'देवेभ्यः' (तै.का. 3.2) इत्यनुवाकौ, अपाघेष्टयः 'तपसा' (तै.का. 3.3) 'देवेभ्यः' (तै.का. 3.4) इत्यनुवाकौ ।\nअथ स्वाध्यायब्राह्मणस्य ब्रह्मा स्वयम्भूः ऋषिः ।\nअथैकाग्निकाण्डं 'प्रसुग्मन्ता' (तै.ए. 1.1) इति प्रश्नद्वयं वैश्वदेवाग्निमन्त्राश्च, तस्य विश्वेदेवा ऋषयः ॥\nअत्र च काण्डानां सङ्कीर्णत्वेपि यथाम्नायमेवाध्येयं सारस्वतत्वादस्य पाठस्य । सरस्वती हि स्वसुताय सारस्वतायेमं पाठमुपदिदेश । स च सर्वविद्यानिधिरमुमेव पाठमध्यैष्ट । तस्मादयमनतिक्रमणीय इति । किञ्च – पूर्वं भगवता व्यासेन जगदुपकारार्थमेकीभूय स्थिता वेदाः व्यस्ताः, शाखाश्च परिच्छिन्नाः । तत्र वैशम्पायनं नाम शिष्यं यजुश्शाखानामाधिपत्ये नियुयोज । स चैतं पाठं यास्काय, यास्कश्च तित्तिरये, सोपि चोखाय, उखश्चात्रेयाय ददौ येन पदविभागश्चक्रे । अतश्चेयं शाखा आत्रेयीत्युच्यते । उक्तं च - एतानृषीन्यजुर्वेदे यः पठेद्वै स वेदवित् । ऋषीणामेति सालोक्यं स्वयम्भोश्चैति सात्मताम् ॥ (काण्डानुक्रमणी 3.34) इति ।\nअथैषां काण्डानामाद्यवसानावगमः परस्ताद्व्याख्यानावसरे भविष्यति । अयं च वेदो विध्यर्थवादमन्त्रात्मना त्रेधा भवति । विधयश्चोदनाः । अर्थवादास्स्तुतयः । मन्त्रा अनुष्ठेयार्थप्रकाशकाः । एते च ऋग्यजुषविभागेन द्वेधा वर्तन्ते । ऋचः पादबद्धाः । अतोऽन्यानि यजूंषि । अत्राहुः - पदक्रमविशेषज्ञो वर्णक्रमविचक्षणः । स्वरमात्राविभागज्ञो गच्छेदाचार्यसंसदम् ॥ (तै.प्रा. 24.6) इति ।\nतस्मात् -\nविनियोगस्य मन्त्राणां भेदस्यर्ग्यजुषस्य च । पदार्थस्वररूपाणामभिव्यक्त्यै च यत्यते ॥\n(इत्युपोद्घातः)\n1तत्रामावास्यायां सन्नयतश्शाखामाच्छिनत्यध्वर्युः - इषे त्वोर्जे त्वेति ॥ 'उभावामिन्द्राग्नी' (तै.सं. 1.1.14) इत्यतः प्रागितः प्रभृति ये मन्त्रास्तेषां प्रजापतिः काण्डर्षिः । अत्र केचित् युष्मच्छब्दद्वयाद्द्वे यजुषी आहुः । तदानीं छेदने द्वयोस्समुच्चयः । अपरे तु द्वितीयेन सन्नमनादि कुर्वन्ति । मन्त्रार्थस्तु - इडन्नं सर्वैरेषणीयत्वात् । इह तु सान्नाय्यलक्षणं गृह्यते । ऊर्क् रसः बलप्राणयोरुद्दीपकः । इषु इच्छायाम्, ऊर्ज बलप्राणनयोः, आभ्यां कर्मणि करणे च सम्पदादिलक्षणस्स्त्रियां क्विप्प्रत्ययः (पा.सू. 3.3.108 वा.9), उभयत्र तादर्थ्ये चतुर्थी, 'सावेकाचः' (पा.सू. 6.1.168) इति विभक्तेरुदात्तत्वम् । हे शाखे इडर्थं त्वां छिनद्मि । ऊर्गर्थं त्वां छिनद्मि । एवं योग्यक्रियां सम्पाद्य अध्याहारेण व्याख्येयम् । प्रयोगकाले तु तदर्थस्मृतिमात्रमेव । ऊहप्रवरनामधेयेषु श्रुतपदस्थाने योग्यपदान्तरप्रयोगो युज्यत एव ॥\n\n2वत्सानपाकरोति - वायवस्स्थेति ॥ केचित् आख्यातवृत्त्या द्वे यजुषी आचक्षते । वायवः गन्तारः । वातेर्गतिकर्मणः 'कृवापाजि' (उ.सू. 1) इत्युण्प्रत्ययः । उपायवः उपगन्तारः । उपपूर्वादिणः 'छन्दसीणः' (उ.सू. 2) इत्युण्प्रत्ययः, उभयत्र प्रत्ययस्वरेणान्तोदातत्वम्, उत्तरत्र गतिसमासे कृदुत्तरपदकृतिस्वरत्वम् । स्थेति अस्तेः पञ्चमलकाररूपम् । हे वत्साः मातृसकाशाद्गन्तारो भवत, पुनर्दोहकाले उपगन्तारो भवतेति । वायुशब्देनैषामभिधानं वाय्वधिष्ठातृकत्वमेषां प्रदर्शयितुम् । 'वायुर्वा अन्तरिक्षस्याध्यक्षाः' (तै.ब्रा. 3.2.1) इति ब्राह्मणम् ॥\n\n3गोचराय गाः प्रस्थापयति - देवो व इत्यादिभिस्तिसृभिः ऋग्भिः । तत्र प्रथमया सवितारमभ्यर्थयते । इयं च द्विपदा विराड्गायत्री जागतगायत्रपादत्वादि ति । षू प्रेरणे । देवस्सविता सर्वस्य प्रेरकः, येन विना तृणाग्रमपि न चलति, स युष्मान् प्रार्पयतु प्रस्थापयतु । अर्तेर्णौ पुगागमः (पा.सू. 7.3.36) । किमर्थम्? श्रेष्ठतमाय कर्मणे यज्ञाय । 'यज्ञो हि श्रेष्ठतमं कर्म' (तै.ब्रा. 3.2.1) । प्रकर्षवतामपि पुनःप्रकर्षविवक्षायां द्वितीय आतिशायनिको भवत्येव । तृणादिभक्षणेन सान्नाय्यनिष्पत्यर्थत्वाद्यज्ञार्थं प्रेरणम् ।\n\n4अथ प्रस्थाप्यमाना गा एव प्रार्थयते द्वितीयया - इयं च भववसुरुद्रेशपादत्वात् मध्येज्योतिस्त्रिष्टुप् ॥ हे अघ्नियाः गावः अहननार्हाः । अहननं अघ्नः 'घञर्थे कविधानं स्थास्नापाव्यधिहनियुध्यर्थम्' (पा.सू. 3.3.58 वा.4) इति हन्तेः कः । अघ्नमर्हन्तीति 'छन्दसि च' (पा.सू. 5.1.67) इति घप्रत्ययः । यद्वा - 'अघ्न्यादयश्च' (उ.सू. 561) इति यक्प्रत्ययान्तो निपात्यते । इकारश्छान्दसः । तदा गवामियं संज्ञा । सर्वदा प्रत्ययोदात्तत्वम् । इह तु आष्टमिकं 'आमन्त्रितस्य च' (पा.सू. 8.1.19) इति सर्वानुदात्तत्वम् । देवस्येन्द्रस्य भागं सान्नाय्यलक्षणं यूयमाप्यायध्वं आप्याययत । अन्तर्भावितण्यर्थात् प्यायतेर्ण्यन्ताद्वा लोट्, 'बहुलमन्यत्रापि संज्ञाछन्दसोः' (उ.सू. 190) इति णेर्लुक् । अण्यन्तस्याचित्तवत्कर्तृकात् 'अणावकर्मकात्' (पा.सू. 1.3.88) इति परस्मैपदाभावः । 'ऐन्द्रं दध्यमावास्यायां' (तै.सं. 2.5.4) इति सान्नाय्यस्यैन्द्रत्वम् । 'वत्सेभ्यश्च वै' (तै.ब्रा. 3.2.1) इत्यादि ब्राह्मणम् । ऊर्जस्वत्त्वादिगुणयुक्ता यूयमाप्यायध्वम् । यद्वा ऊर्जस्वत्त्वादिगुणयुक्तान् युष्मान् स्तेनो मा ईशतेति । शेषत्वविवक्षायां 'अधीगर्थ' (पा.सू. 2.3.52) इति षष्ठ्यभावः । प्रथमपक्षे 'वा छन्दसि' (पा.सू. 6.1.106) इति पूर्वसवर्णदीर्घः । ऊर्जस्वत्यो बलवत्यः, बहुरसा वा । पयस्वत्यः बहुपयस्काः । असुन्नन्तस्याद्युदात्तत्वम् । मतुब्ङीपोरनुदात्तत्वम् । प्रजावत्यः बह्वपत्याः । 'उपसर्गे च संज्ञायाम्' (पा.सू. 3.2.99) इति डप्रत्ययस्योदात्तत्वात् कृदुत्तरपदप्रकृतिस्वरेण प्रजाशब्दोन्तोदात्तः । अनमीवाः अरोगाः । 'शेवयह्वजिह्वाग्रीवाप्वामीवाः' (उ.सू. 160) इति वन्प्रत्ययान्तो मिनोतेरङ्पूर्वस्यामीवशब्दो निपातितः । अमीवा उदरव्याधिः । तद्रहिता अनमीवाः । अयक्ष्माः, यक्ष्मा व्याधिः तद्रहिताः । पृथगुपादानं प्राधान्यात् । 'डाबुभाभ्यामन्यतरस्याम्' (पा.सू. 4.1.13) इति (बहुव्रीहेः) डापि उभयत्र 'नञ्सुभ्याम्' (पा.सू. 6.2.172) इति (बहुव्रीहौ (पा.सू. 6.2.162)) उच्यमानं उत्तरपदान्तोदात्तत्वम् । स्तेनः । स्तेन चौर्ये, इति चुरादेरच् । अपहर्ता । मा युष्माकं ईशत ईशिष्ट, स्ववशाः युष्मान् मा कार्षीत् । व्यत्ययेन च्लेरङादेशः । किञ्च - अघशंसोपि युष्मान् मेशिष्ट मा वो जिघांसीत् । अघे पापे भक्षणलक्षणे शंसा अभिलाषो यस्य [स्या] नियोगेन सोघशंसः पापतत्परः । बहुव्रीहौ पूर्वपदप्रकृतिस्वरत्वम् । अघशब्दोयमन्तोदात्तोप्यस्ति, यथा 'अप॑ न॒श्शोशु॑चद॒घम्' (तै.आ. 4.11) इति । अङ्घते गच्छति दानादिना । आगमशास्त्रस्यानित्यत्वात् (व्याडिपरिभाषा 76) न नुम् । पचादित्वादच् (पा.सू. 3.1.134), प्रत्ययस्वरेणान्तोदात्तत्वम् ॥\n\n5अथ न केवलं मनुष्य एव, अपि तु देवोपि युष्मान् मा हिंसीदिति तृतीयया आशास्ते - रुद्रस्येति ॥ इयं चैकपदा त्रिष्टुप्, 'एकद्वित्रिचतुष्पदीत्युक्तपादम्' (पि.सू. 3.7) इति वचनात् । हेतिः आयुधम् । 'ऊति यूति' (पा.सू. 3.3.97) इत्यादिना क्तिन्नन्तोऽन्तोदात्तो निपातितः । सा रुद्रस्य हेतिः युष्मान् परिवृणक्तु सर्वतो वर्जयतु ॥\n\n6यजमानं ध्यायति ईक्षते वा - ध्रुवा अस्मिन्नित्यृचा त्रिष्टुभैकपदया ॥ गवां पतिर्गोपतिः यजमानः । 'पत्यावैश्वर्ये' (पा.सू. 6.2.18) इति पूर्वपदप्रकृतिस्वरत्वम् । अस्मिन् यजमाने । ध्रुवाः अविनाशाः । स्यात भवत । बह्व्यश्च सन्तानवृद्ध्या भवत । 'वा छन्दसि' (पा.सू. 6.1.106) इति पूर्वसवर्णदीर्घता ॥\n\n7शाखामुपगूहति - यजमानस्येति । हे शाखे यजमानस्य पशून् पाहि रक्ष । 'तास्यनुदात्तेन्ङिददुपदेशाल्लसार्वधातुकमनुदात्तमह्न्विङोः' (पा.सू. 6.1.186) इति लसार्वधातुकानुदात्तत्वे यजमाने धातुस्वरः । 'तस्मात्सायं पशवः' (तै.ब्रा. 3.2.1) इत्यादि ब्राह्मणम् ॥\n\nइति प्रथमोनुवाकः\n"
}