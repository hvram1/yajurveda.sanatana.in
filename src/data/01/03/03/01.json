{
  "id": "TS 1.3.3.1",
  "classification": {
    "kanda": "1",
    "prasna": "3",
    "anuvaka": "3",
    "panchasat": "1"
  },
  "header": "TS 1.3.3.1 ",
  "panchasatInfo": " 5 ",
  "padaCount": 58,
  "samhita": "वि॒भूर॑सि प्र॒वाह॑णो॒ वह्नि॑रसि हव्य॒वाह॑नः श्वा॒त्रो॑ऽसि॒ प्रचे॑तास्तु॒थो॑ऽसि वि॒श्ववे॑दा उ॒शिग॑सि क॒विरङ्घा॑रिरसि॒ बंभा॑रिरव॒स्युर॑सि॒ दुव॑स्वाञ्छु॒न्ध्यूर॑सि मार्जा॒लीयः॑ स॒म्राड॑सि कृ॒शानुः॑ परि॒षद्यो॑ऽसि॒ पव॑मानः प्र॒तक्वा॑ऽसि॒ नभ॑स्वा॒नसं॑मृष्टोऽसि हव्य॒सूद॑ ऋ॒तधा॑माऽसि॒ सुवर्ज्योति॒र् ब्रह्म॑ज्योतिरसि॒ सुव॑र्द्धामा॒ऽजो᳚ ऽस्येक॑पा॒दहि॑रसि बु॒द्ध्नियो॒ रौद्रे॒णानी॑केन ( ) पा॒हि मा᳚ऽग्ने पिपृ॒हि मा॒ मा मा॑ हिꣳसीः ॥",
  "pada": "वि॒भूरिति॑ वि - भूः । अ॒सि॒ । प्र॒वाह॑ण॒ इति॑ प्र - वाह॑नः । वह्निः॑ । अ॒सि॒ । ह॒व्य॒वाह॑न॒ इति॑ हव्य - वाह॑नः । श्वा॒त्रः । अ॒सि॒ । प्रचे॑ता॒ इति॒ प्र - चे॒ताः॒ । तु॒थः । अ॒सि॒ । वि॒श्ववे॑दा॒ इति॑ वि॒श्व - वे॒दाः॒ । उ॒शिक् । अ॒सि॒ । क॒विः । अङ्घा॑रिः । अ॒सि॒ । बंभा॑रिः । अ॒व॒स्युः । अ॒सि॒ । दुव॑स्वान् । शु॒न्ध्यूः । अ॒सि॒ । मा॒र्जा॒लीयः॑ । स॒म्राडिति॑ सं - राट् । अ॒सि॒ । कृ॒शानु॒रिति॑ कृ॒श - अ॒नुः॒ । प॒रि॒षद्य॒ इति॑ परि - सद्यः॑ । अ॒सि॒ । पव॑मानः । प्र॒तक्वेति॑ प्र - तक्वा᳚ । अ॒सि॒ । नभ॑स्वान् । असं॑मृष्ट॒ इत्यसं᳚ - मृ॒ष्टः॒ । अ॒सि॒ । ह॒व्य॒सूद॒ इति॑ हव्य - सूदः॑ । ऋ॒तधा॒मेत्यृ॒त - धा॒मा॒ । अ॒सि॒ । सुव॑र्ज्योति॒रिति॒ सुवः॑ - ज्यो॒तिः॒ । ब्रह्म॑ज्योति॒रिति॒ ब्रह्म॑ - ज्यो॒तिः॒ । अ॒सि॒ । सुव॑र्धा॒मेति॒ सुवः॑ - धा॒मा॒ । अ॒जः । अ॒सि॒ । एक॑पा॒दित्येक॑ - पा॒त् । अहिः॑ । अ॒सि॒ । बु॒द्ध्नियः॑ । रौद्रे॑ण । अनी॑केन ( ) । पा॒हि । मा॒ । अ॒ग्ने॒ । पि॒पृ॒हि । मा॒ । मा । मा॒ । हिꣳ॒॒सीः॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  },
  "sayanaBhashya": "\n\nअत्र रौद्रेणेति वाक्यं सर्वमन्त्रशेषत्वादन्ते समाम्नायते। आभ्राशितं समन्ताद्यथा न भ्रश्यति तथा करोनि शुभ्रं वा करोति। हे अग्नीध्रीय त्वत्तोऽन्यधिष्णियं विहरंस्त्वं विभूरसि विविधं भवसि। हविषां प्रवाहयितृत्वात्प्रवहणोऽसि। हे होत्रीय त्वं यो वह्निर्हव्यवाहनस्तद्रूपोऽसि। हे मैत्रावरुणीय श्वात्रो मित्रः प्रचेता वरुणस्तदुभयरूपोऽसि। हे ब्राह्मणाच्छंसिसंबन्धिन्। तुथो ह स्म वै विश्ववेदा देवानां दक्षिणा विभजतीत्याम्नातो विश्वभिज्ञो यस्तुथस्तद्रूपोऽसि। हे पोत्रीय त्वमुशिक्कमनीयः कविर्विद्वानसि, हे नेष्ट्रीय सोमरक्षकौ यावङ्घारिबम्भारिनामकौ तद्रूपोऽसि। हेऽच्छावाकसंबन्धिन्, अवस्यवे त्वा वाताय स्वाहा दुवस्वते त्वा वाताय स्वाहेत्याम्नातौ याववस्युदुवस्वन्तौ वातविशेषौ तद्रूपोऽसि। हे मार्जालीय त्वं शुन्ध्यूः शोधकः पात्रप्रक्षालनेन लेपमार्जनस्थानभूतोऽसि। हे आहवनीय सम्यग्राजमानः कृशानुरसि। हे आस्ताव स्तोत्रस्थान परिषद्यः परितः सदनयोग्यः पवमानः पूतोऽसि। हे चात्वाल कृष्णविषाणत्यागार्थं प्रतक्वा प्रकृष्टगमनविषयो नभस्वानन्तरवकाशवानसि। हे पशुश्रपणप्रदेश राक्षसैरसंसृष्टो हव्यसूदो हृदयादिहव्यपाचकोऽसि। हे औदुम्बरि त्वमृतधामा सामगानामृतमवश्यंभावि धामोपवेशनस्थानं यस्यास्तादृशी सुवर्ज्योतिरुन्नतत्वेन स्वर्गप्रकाशिकाऽसि। हे ब्रह्मसदन त्वं ब्रह्मज्योतिर्ब्रह्मनामकस्यर्त्विजः प्रोक्षणादिकर्माभ्यनुज्ञानरूपं ज्योतिर्यस्मिन्स्थाने तादृशमसि, सुवर्धाम स्वर्गसदृशं स्थानं यस्य तथाविधमसि। हे नूतनगार्हपत्य यो देवः प्रोष्ठपदा नक्षत्रमज एकपाद्देवतेत्याम्नातस्तद्रूपोऽसि। पुरातनं गार्हपत्यमित ऊर्ध्वमृत्विजः परित्यक्ष्यन्तो भवन्ति। हे त्याज्यगार्हपत्य यो देवः प्रोष्ठपदा नक्षत्रमहिर्बुध्नियो देवतेत्याम्नातस्तद्रूपोऽसि। आग्नीध्रीयमारभ्य पुराणगार्हपत्यान्तेषु षोडशसु स्थानेष्वभिमन्यमान हेऽग्ने त्वदीयेन रौद्रेण सैन्येन राक्षसेभ्यो मां पाहि, कर्मफलप्रदानेन मां पिपृहि पूर्णमनोरथं कुरु, मद्विनाशरूपां हिंसां मा कुरु।\nतनेतान्सर्वानु(न)पेक्ष्यानुष्ठानं विधत्ते —\n“चात्वालद्धिष्णियानुप वपति योनिर्वै यज्ञस्य चात्वालं यज्ञस्य सयोनित्वाय” (सं॰ का॰ ६ प्र॰ ३ अ॰ १) इति।\nततः पुरिषमादायोत्तरवेद्याः करणाच्चात्वालं यज्ञस्य योनिः। तादृशाच्चात्वालाद्धिष्णियनामकानां स्थलविशेषाणां निवपने यज्ञः सर्वोऽपि स्वयोनियुक्तो भवति।\nकालान्तरेऽनुष्ठेयान्यपि कानिचिद्धिष्णियप्रसङ्गादिह विधीयन्ते। तत्राऽऽग्नीध्रीयधिष्णियस्थिताद्वह्नेर्होत्रीयादिधिष्णियेष्वग्निस्थापनं विधत्ते —\n“देवा वै यज्ञं पराऽजयन्त तमाग्नीघ्रात्पुनरपाजयन्नेतद्वै यज्ञस्यापराजितं यदाग्नीध्रं यदाग्नीध्राद्धिष्णियान्विहरति यदेव यज्ञस्यापराजितं तत एवैनं पुनस्तनुते” (सं॰ का॰ ६ प्र॰ ३ अ॰ १) इति।\nपराजयन्त पराजयमकुर्वत। यज्ञमसुरा अगृह्णन्। पुनस्तं यज्ञमाग्नीध्रदेवता-\nसामर्थ्येनासुरेभ्योऽपच्छिद्य देवा अजयन्। आग्नीध्रस्यापराजितस्थानत्वात्ततो विहरणं युक्तम्।\nप्रैषमन्त्रमुत्पादयति —\n“पराजित्येव खलु वा एते यन्ति ये बहिष्पवमान सर्पन्ति बहिष्पवमाने स्तुते आहाग्नीदग्नीन्वि हर बर्हिः स्तृणाहि पुरोडाशा अलं कुर्विति यज्ञमेवापजित्य पुनस्तत्वाना यन्ति” (सं॰ का॰ ६ प्र॰ ३॰ अ॰ १) इति।\nबहिष्पवमानं नाम प्रातःसवने सामगैर्गीयमानमुपास्मै गायतेत्यादिकं स्तोत्रम्। तत्तु गायन्त ऋत्विजो धावन्ति यथा लोके पराजित्य पलायन्ते तद्वत्। ततः स्तोत्रे समापिते सत्याग्नीध्रं संबोध्याग्निविहरणादिप्रैष उक्ते यज्ञं पराजयादपावृत्य पुनः प्रसारितवन्तो भवन्ति।\nविहरणे विशेषं विधत्ते —\n“अङ्गारैर्द्वे सवने वि हरति शलाकाभिस्तृतीय सशुक्रत्वायाथो सं भरत्येवैनत्” (सं॰ का॰ ६ प्र॰ ३॰ अ॰ १) इति।\nप्रातःसवनमाध्यंदिनसवनयोराग्नीध्रीयगतैर्दग्धकाष्ठैर्विहरेत्। तृतीयसवने तु शलाकभिर्दीप्ततृणमुष्टिभिर्विरहेत्। अत्र सोमस्य गायत्रीमुखेन(ण) पीतत्वान्नास्ति सोमे तेजः। दीप्तासु शलाकासु साररूपं तजोऽस्तीति सशुक्रत्वाय सतेजस्त्वाय तथा कुर्यात्। किंचैनत्तृतीयसवनमितरसदृशं कृत्वा संभरति सम्यक्पोषयति।\nपूर्वोक्तं धिष्णियसंघं प्रशंसति —\n“धिष्णिया वा अमुष्मिल्लोँके सोममरक्षन्तेभ्योऽधि सोममाहरन्तमन्ववायन्तं पर्यविशन्” (सं॰ का॰ ६ प्र॰ ३॰ अ॰ १) इति।\nस्वानभ्राजादय इव धिष्णियदेवता अपि सोमं रक्षन्ति। आह्रियमाणं सोममनु स्वयमप्यागत्य परित उपविष्टाः। तस्मात्प्रशस्ता धिष्णियाः।\nएतद्वेदनं प्रशंसति —\n“य एवं वेद विन्दते परिवेष्टारम्” (सं॰ का॰ ६ प्र॰ ३ अ॰ १) इति।\nसेवकयजनमित्यर्थः।\nकेषुचिद्धिष्णियेषु सोमाहुतिं विदधाति—\n“ते सोमपीथेन व्यार्ध्यन्त ते देवेषु सोमपीथमैच्छन्त तान्देवा अब्रुवन्द्वेद्वे नामनी कुरध्वमथ प्र वाऽऽप्स्यथ न वेत्यग्नयो वा अथ धिष्णियास्तस्माद्द्विनामा ब्राह्मणोऽर्धुकस्तेषां ये नेदिष्ठं पर्यविशन्ते सोमपीथं प्राऽऽप्नुवन्नाहवनीय आग्नीध्रीयो होत्रीयो मार्जालीयस्तस्मात्तेषु जुह्वति” (सं॰ का॰ ६ प्र॰ ३ अ॰ १) इति।\nते धिष्णियाः सोमपानेन वियुक्ताः। ततस्ते देवेषु मध्ये सोमपानमस्माकमस्त्वित्यैच्छन्त। एकैकनाममात्रधारणेन युष्माकं सोमपानयोग्यता सर्वथा नास्ति। नामद्वये तु स्वीकृते पाक्षिकी तद्योग्यतेति देवैरुक्ता अग्निनाम धिष्णियनाम च कृतवन्तः। यस्मान्नामद्वयमुत्कर्षहेतुस्तस्माल्लोकेऽपि देवदत्तादिनाम प्रथमं धृत्वा पश्चात्तपोविद्यादिभिराचार्योपाध्यायादिकं द्वितीयं नाम दधत्सत्कारेण समृद्धो भवति। नामद्वयधारिणां तेषां मध्ये ये चत्वार आवहनीयादयः सोमस्यात्यन्तसमीपे निविष्टस्ते समीपवर्तित्वेन सोमपानयोग्या इति तेषु सोमं जुहुयुः।\nद्विनामधारित्वेनेतरेषामपि प्रसक्तं सोमपानं वारयति —\n“अतिहाय वषट्करोति वि ह्येते सोमपीथेनाऽऽर्ध्यन्त” (सं॰ का॰ ६ प्र॰ ३ अ॰ १) इति।\nये दूरवर्तिनो मैत्रावरुणधिष्णियादयस्तानतिलङ्घ्य समीपस्थेभ्य एव वषट्कारस्तथाऽपि अनुवषट्कारप्रदानाहुतिब्राह्मण ऐतरेयश्रुतौ तदाहुतिदेवतात्वेन चतुर्णामेव श्रवणात्तानतिहाय वषट्करोतीत्युक्तं युक्तम्। सा च श्रुतिः — “यदेव सोमस्याग्ने वीहीत्यनुवषट्करोति तेन धिष्णियान्प्रीणाति” इति। तस्मात्तेषां वषट्कारपूर्वको होमः। इतरे तु सोमपानेन व्यार्ध्यन्त, हि यस्मात्पूर्वोक्तस्य वियोगस्य प्रतीकारं सामीप्यलक्षणं न संपादितवन्तः। द्वितीयनामप्रयुक्तस्तूत्कर्षस्तेषां सोमाभावेऽप्याज्यव्याघारणादेवोपपद्येते।\nसोमाहुतीनां व्यवस्थां विधत्ते —\n“देवा वै याः प्राचीराहुतीरजुहवुर्ये पुरस्तादसुरा आसन्तास्ताभिः प्राणुदन्त याः प्रतीचीर्ये पश्चादसुरा आसन्तास्ताभिरपानुदन्त प्राचीरन्या आहुतयो हूयन्ते प्रत्यङ्ङासीनो धिष्णियान्व्याघारयति पश्चाच्चैव पुरस्ताच्च यजमानो भ्रातृव्यान्प्र णुदते तस्मात्पराचीः प्रजाः प्र वीयन्ते प्रतीचीर्जायन्ते” [सं॰ का॰ ६ प्र॰ ३ अ॰ १] इति।\nप्राङ्मुखेग हूयमानाः प्राचीरुत्तरवेदिगताः। यस्मादाहुतिषु द्वैविध्यं तस्माल्लोकेऽपि प्रजाः पित्रा यन्मुखेन प्रवीयन्ते निषिच्यन्ते तद्विपरीतदिङ्मुखा उत्पद्यन्ते।\nअध्वर्योः प्रत्यग्गमननिषेधं निन्दाभ्यामुन्नयति —\n“प्राणा वा एते यद्धिष्णिया यदध्वर्युः प्रत्यङ्धिष्णियानतिसर्पेत्प्राणान्त्संकर्षेत्प्रमायुकः स्यान्नाभिर्वा एषा यज्ञस्य यद्धोतोर्ध्वः खलु वै नाभ्यै प्राणोऽवाङपानो यदध्वर्युः प्रत्यङ्होतारमतिसर्पेदपाने प्राणं दध्यात्प्रमायुकः स्यात्” (सं॰ का॰ ६ प्र॰ ३ अ॰ १) इति।\nअतिसर्पेदतिक्रम्य गच्छेत्। होता यज्ञस्य नाभिर्मध्यदेशे वर्तते। प्राणवत्प्राग्वर्तिनोरध्वर्योः प्रत्यग्गमनमयुक्तम्।\nऋत्विज उपगायन्तीति विधिप्राप्तगानमध्वर्योर्निषेधति —\n“नाध्वर्युरुप गायेद्वाग्वीर्यो वा अध्वर्युर्यदध्वर्युरुपगायेदुद्गात्रे वाच सं प्रयच्छेदुपदासुकाऽस्य वाक्स्यात्” (सं॰ का॰ ६ प्र॰ ३ अ॰ १) इति।\nउद्गात्रा सामनि गीयमाने पृष्ठतदङ्गीकरणमुपगानम्। उपदासुकोपक्षयशीला। प्रकारन्तरेणाध्वर्योः प्रत्यग्गमनं विधातुं चोद्यमुद्भावयति —\n“ब्रह्मवादिनो वदन्ति नासस्थिते सोमेऽध्वर्युः प्रत्यङ्सदोऽतीयादथ कथा दाक्षिणानि होतुमेति” [सं॰ का॰ ६ प्र॰ ३ अ॰ १] इति।\nअध्वर्योः सद उल्लङ्घ्य प्रत्यग्गमनं निषिद्धम्। दाक्षिणहोमस्तु प्राचीनवंशे नूतनगार्हपत्ये कर्तव्यः। तत्कथं घटते। असंस्थितेऽसमाप्ते। कथा केन प्रकारेण।\nउक्तचोद्यस्य परिहारभासमाशङ्कते —\n“यामो हि स तेषाम्” [सं॰ का॰ ६ प्र॰ ३ अ॰ १] इति।\nयाम उपरमः। यस्मात्स दाक्षिणहोमस्तेषां देवानां संबन्धिनः कर्मण उपरमकालीनोऽतो लौकिकगमनत्वाद्देवा अनुज्ञास्यन्ति।\nइत्थमुत्तराभासं दूषयति –\n“कस्मा अह देवा यामं वाऽयामं वाऽनु ज्ञास्यन्तीति” [सं॰ का॰ ६ प्र॰ ३ अ॰ १] इति। अहेत्युक्तनिषेधे। यदुत्तरवादिनोक्तं भवति, देवाः कस्मै प्रयोजनाय कर्मण उपरतियनुपरतिं वाऽनुज्ञास्यन्ति, न हि तदनुज्ञया देवानां किंचित्प्रयोजनं पश्यामः। ततः प्रत्यग्गमनस्य निषिद्धत्वाद्दाक्षिणहोमो न घटत एवेति चोद्यं सुस्थितम्।\nतस्य मुख्यं परिहारं दर्शयन्प्रत्यग्गमनं विधत्ते —\n‘उत्तरेणाऽऽग्नीध्रं परीत्य जुहोति दाक्षिणानि न प्राणान्त्सं कर्षति’ [सं॰ का॰ ६ प्र॰ ३ अ॰ १] इति।\nआग्नीध्रहविर्धानयोर्मध्ये गत्वा यत्सदोतिक्रमणं तदेव निषिद्धम्। अयं त्वाग्नीध्रं वामतः परित्यज्य तस्मादुत्तरतः प्रत्यङ्मुखो गत्वा प्राचीनवंशे दाक्षिणानि जुहुयात्। ततो नोक्तदोषः।\nप्रासङ्गिकं परिसमाप्य प्रकृतमनुसरति। तत्र चात्वालाद्धिष्णियानुपवपतीति सामान्यशास्त्रेणाऽग्नीध्रादीनां प्राजहितान्तानां षोडशानामपि निवपने प्रसक्ते मार्जालीयान्तानामेवेति विशेषं विधत्ते —\n‘न्यन्ये धिष्णिया उप्यन्ते नान्ये यान्निवपति तेन तान्प्रीणाति’ (सं॰ का॰ ६ प्र॰ ३ अ॰ १) इति।\nइतरेषामाहवनीयादीनां प्राजहितान्तानामष्टानामुपस्थानं विधत्ते —\n‘यान्न निवपति यदनुदिशति तेन तान्’ (सं॰ का॰ ६ प्र॰ ३ अ॰ १) इति। प्रीणातीत्यनुवर्तते। अनुदेशनं मन्त्रेणोपस्थानम्।\nअत्र विनियोगसंग्रहः —\n‘विभूपदत्रयात्मानो मन्त्राः षोडश निर्वपेत्।\nधिष्ण्यान्दिशेच्च सर्वेषु रौद्रेणेत्यनुदिश्यते॥१॥ इति।\nअत्र मीमांसाछन्दसी न स्तः॥\nइति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे तृतीयप्रपाठके तृतीयोऽनुवाकः॥३॥\n",
  "bhattaBhashya": "\n\n\n2होतुर्धिष्ण्यं निवपति - वह्निरसीति ॥ वहतिरावाहने वर्तते । 'वहिश्नि' इत्यादिना निप्रत्ययः; तत्र हि निदित्युच्यते । वह्निरसि देवानामावाहकोसि, आह्वातासीति यावत् । आहूय तेभ्यो हव्यानां हविषां वोढा प्रापयिता चासि । 'हव्येऽनन्तः पादम्' इति ञ्युट्, कृदुत्तरपदप्रकृतिस्वरत्वम् ॥\n\n3मैत्रावरुणस्य धिष्ण्यं निवपति - श्वात्रोसीति ॥ आशुशब्दस्य पूर्वापरवर्णविपर्ययः; आशु त्राता श्वात्रः । मित्रमेव तथा करोति । 'आतोनुपसर्गे कः' इति कः क्रियाविएशषणानामपि कर्मत्वात्, थाथादिस्वरेणोत्तरपदान्तोदात्तत्वम् । यद्वा - आशु सर्वदा गच्छतीति श्वात्रः । मित्रमेव तथा करोति । सर्वथा व्युत्पत्यनवधारणान्नावगृह्यते । अत सातत्यगमने, 'दादिभ्यश्छन्दसि' इति त्रन्प्रत्ययः, 'त्रिचक्रादीनामन्तः' इत्यन्तोदात्तत्वम्, 'तित्रुत' इतीट्प्रतिषेधः । प्रकृष्टश्चेतयतीति प्रचेताः । चिती संज्ञाने, 'गतितकारकयोः पूर्वपदप्रकृतिस्वरत्वं च' इति तस्मादसुन्प्रत्ययः, पूर्वपदप्रकृतिस्वरत्वं च । प्रचेता वरुणः । एवं मित्रावरुणसम्बन्धिनो मैत्रावरुणस्य धिष्ण्यं ताम्यामभेदेन स्तूयते ॥\n\n4ब्राह्मणाच्छंसिनो धिष्ण्यं निवपति - तुथोसीति ॥ तुथोनामाग्निः दक्षिणाविभागकृत् । 'तुथो ह स्म वै विश्ववेदा देवानां दक्षिणा विभजति' इति ब्राह्मणे तुथः प्रसिद्धः । स एव त्वमसीति स्तूयते विभागसामर्थ्यं प्रकटयितुम् । अयमपि आह ब्राह्मणानि विभज्य शंसति । तु इति सौत्रो धातुः वृद्धिकर्मा, 'पातॄतुदि' इत्यात्दिना पिबत्यादिभ्यो विधीयमानः स्थक्प्रत्ययो बहुलवचनादस्मादपि भवति । महानित्यर्थः । यद्वा - स्तौतेस्स्थक्याद्यवर्णलोपः; यथोक्तम् - 'द्वौ चापरौ वर्णविकारनाशौ' इति । स्तुत्य इत्यथरः । विश्वं वेत्ति विन्दतीति वा विश्ववेदा । 'गतिकारकयोरपि पूर्वपदप्रकृतिस्वरत्वं च' इति कारकपूर्वादसुन्प्रत्ययः, तत्र पूर्वपदप्रकृतिस्वरग्रहणस्य बहुव्रीहिस्वरस्योपलक्षणत्वात् 'बहुव्रीहौ विश्वं संज्ञायाम्' इति पूर्वपदान्तोदात्तत्वमू । सर्वधनो वा ॥\n\n5पोतुर्धिष्ण्यं निवपति - उशिगसीति ॥ पोतारौ देवकवी । यथा - 'मन्द्रा पोतारा कवी प्रचेतसा' इति । अतोस्यापि तद्रूपेण स्तुतिः । उशिक् कमनीयः स्पृहणीयः । वश कान्तौ, 'वशः किच्च' इतीजिप्रत्ययः । कविः क्रान्तदर्शनः सूक्तिमार्गाणां द्रष्टा । कु शब्दे, 'अच इः' इतीप्रत्ययः ॥\n\n6नेष्टुधिष्ण्यं निवपति - अङ्घारिरिति ॥ द्वावेतावग्निविशेशौ । यथा - 'स्वान भ्राजाङ्घारे बम्भारे' इति । तावत्र स्तूयेते । अङ्घमानाः स्वमार्गप्रच्युता अरयो यस्य सोङ्घारिः । अङ्घमानारिरङ्घारिः, शानचो लोपः । यद्वा - पचाद्यजन्तस्समस्यते । एवं बम्भ्रम्यमाणारिर्बम्भारिः । भ्रमेर्यङ्लुगन्तात्पचाद्यच्, रेफमकारयोर्लोपः । विनष्टैश्वर्यतया व्याकुलत्वं बम्भ्रम्यमाणत्वम् । बहुव्रीहौ पूर्वपदप्रकृतिस्वरत्वं, 'अदुपदेशात्' इति लसार्वधातुकानुदात्तत्वे धातुस्वरः । अस्मिन्पक्षे वृषादित्वात्पूर्वपदस्याद्युदात्तत्वं द्रष्टव्यम् । यद्वा - बम्भ्रमदरिर्बम्भारिः इति शत्रन्तस्समस्यते स च 'अभ्यस्तानामादिः' इति आद्युदातः ॥\n\n7अच्छावाकस्य धिष्ण्यं निवपति - अवस्युरिति ॥ वातविशेषवचनावेतौ । यथा 'अवस्यवे त्वा वाताय स्दाहा । दुवस्वते त्वा वाताय स्वाहा' इति । तत्सम्बन्धित्वेनास्य स्तुतिः । अव रक्षणे, अवतेरसुन्प्रत्ययः, तदिच्छति सर्वेषामिति 'छन्दसि परेच्छायामपि' इति क्यचि 'क्याच्छन्दसि' इत्युप्रत्ययः । दुवस्यतिः परिचारकर्मा । कण्ड्वादिः, प्रातिपदिकत्वपक्षे 'तदस्यास्त्यस्मिन्' इति मतुप् । परिचरणवान् सर्वैः परिचर्य इत्यर्थः । वृषादित्वादाद्युदात्तत्वम् । निपातो वायं द्रष्टव्यः ॥\n\n8मार्जालीयं निवपति - शुन्ध्यूरिति ॥ शुन्ध्यूः शोधयिता, पात्रप्रक्षालळनस्थानत्वात् । 'यजिमनिशुन्धि' इत्यादिना युच्प्रत्ययः । वार्णव्यत्ययेन दीर्घत्वम् । मृज्यन्ते पात्राणीति मार्जालीयः । 'स्थाचतिमृजेरालज्वालयालीयचः' इत्यालीयच्प्रत्ययः, 'उपोत्तमं रिति' इत्युपोत्तमस्योदात्तत्वम् । त्वयि कृतमार्जनानां पात्राणां शोधयितासीत्यर्थः । एवमष्टौ न्युप्यन्ते ॥\n\n9अथाष्टावनुदिश्यन्तेनुक्रमेण सङ्कीर्त्यन्ते उपतिष्ठमानेन । आहवनीयमुपतिष्ठते - सम्राडिति ॥ सम्यग्राजतीति सम्राट् । 'सत्सूद्विष' इत्यादिना क्विप्, 'मो राजि समः क्वौ' इति मकारः, कृदुत्तरपदप्रकृतिस्वरत्वम् । कृशा अल्पा अनवः प्राणिनो यस्मिन् स कृशानुः, यीस्मिन्सम्यग्राजति सर्वे प्राणिनः स्वल्पवीर्यशरीरैश्वर्या भवन्ति तादृशोसीत्यर्थः । कृश अल्पीभावे, इगुपधलक्षणः कः । भृमृशीप्रभृतिभ्यो विधीयमान उप्रत्ययो बहुलवचनादनितेरपि भवति ॥\n\n10आस्तावमुपतिष्ठते - परिपद्योसीति ॥ परितस्सीदन्त्यस्मिन्निति परिपद्यः । 'शकि सहोश्च' इति चकारस्यानुक्तसमुच्चयार्थत्वात् 'कृत्यल्युटो बहुलम्' इति बहुलवचनाद्वा अधिकरणे यत्प्रत्ययः, 'सदिरप्रतेः' इति षत्वं, कृदुत्तरपदप्रकृतिस्वरत्वं, 'यतोऽनावः' इत्याद्युदात्तत्वम् । पवमानश्शोधनं कुर्वन् । 'पूङ्यजोश्शानन्' इति शानन्प्रत्ययः, पूङ् पवने भौवादिकः । बहिष्पवमानसम्बन्धाद्वा पवमान इत्युच्यते ॥\n\n11चात्वालमुपतिष्ठते - प्रतक्वेति ॥ तकतिर्गतिकर्मा । प्रकृष्टं गतिर्गमनं प्रतक् । तत्र हि ऋत्विग्यजमाना बहिर्मार्जनार्थं गच्छन्ति । तदस्यास्तीति प्रतक्वा । 'छन्दसीवनिपौ' इति वनिप् प्रत्ययः, कृदुत्तरपदप्रकृतिस्वरत्वम् । यद्वा - प्रकर्षेण गच्छन्ति ऋत्विग्यजमाना इति प्रतक्वा । 'अन्येभ्योपि दृश्यन्ते' इति वनिप्प्रत्ययः । नभस्वान् उद्धृतपुरीषत्वेनावकाशवान् ॥\n\n12पशुश्रपणमुपतिष्ठते - असम्मृष्ट इति ॥ असम्मृष्टः अविनाशितः । मृश आमर्शने, अव्ययपूर्वपदप्रकृतिस्वरत्वम् । रक्षः प्रभृतिभिरपरामृष्टोसीति यावत् । हव्यानां हृदयादीनां सूदः पाचकः । षूद क्षरणे, पाकविशेषः क्षरणम्, कर्मण्यण्, 'कूलसूदस्थलकर्षास्संज्ञायां' इत्युत्तरपदाद्युदात्तत्वम् ॥\n\n13सदसो द्वारि तिष्ठन्नौदुम्बरीमुपतिष्ठते - ऋतधामेति ॥ ऋतं सत्यं यज्ञो वा तत् धाम स्थानं यस्यास्सा ऋतधामा । यद्वा - ऋतं साम तद्धाम यस्थाः, तन्मूले हि साम गीयते, 'औदुम्बरीं स्पृष्ट्वोद्गायेत्' इति । बहुव्रीहौ पूर्वपदप्रकृतिस्वरत्वम् । ऋतशब्दो निष्ठान्तोन्तोदात्तः । सुवः स्वर्ग आदित्यो वा । तत्रस्थं ज्योतिर्दीप्तिः यस्यास्सा सुवर्ज्योतिः, उच्छ्रितत्वात् । 'सप्तम्युपमानर्पूवपदस्य वहुव्रीहिर्वाच्यो वाचोत्तरपदलोपश्च' इति समासः । न्यङ्खरौ स्वरितौ' इति स्वश्शब्दस्स्वर्यते ॥\n\n14ब्रह्मसदनमुपतिष्टते - ब्रह्मज्योतिरिति ॥ ब्रह्म ज्योतिर्दीप्तिर्यस्य स ब्रह्मज्योतिः धिष्ण्यः । ' बृम्हेर्नलोपश्च1 इति मन्प्रत्ययान्तो ब्रह्मशब्दः । यद्वा - द्योतत इति ज्योतिः । 'द्युतेरिसिन्नादेश्च जः' इतीसिन्प्रत्ययः । द्योतमानो ब्रह्मा यत्र स ब्रह्मज्योतिर्द्योतमानब्रह्मेति यावत् । आहिताग्न्यादित्वात्परनिपातः । ब्रह्मसदने हि बह्मा द्योतते । स्वर्गावस्थानमिवावस्थानं यस्मिन् स सुवर्धामा । उपमानपुर्वपदस्य बहुव्रीहिसमासः । यद्वा - सुष्ठु अर्यते गम्यत इति स्वः । अर्तेर्विचि गतिसमासः । सुखमुच्यते, सुखनामसु हि 'सुवः सुखम्' इति निरुक्तकाराः पठन्ति । सुखं धाम स्थानं यत्र तादृशं, तत्र हि ब्रह्मा सुखमास्ते ॥\n\n15अत्रैव तिष्ठन् गार्हपत्यमुपतिष्ठते - अजोसीति ॥ जायन्ते उत्पद्यन्तेस्मादाहवनीयादय इत्यजः । 'जनेर्डश्च' इति जनेर्डप्रत्ययः, टिलोपः, धातोश्चाडागमः । यद्वा - न जायत इत्यजः, नित्य इति यावत् । 'अन्येष्वपि दृश्यते' इति डः, न ञ्युपपदत्वात्कृदुत्तरपदप्रकृतिस्वरत्वम् । यद्वा - अजन्ति गच्छन्त्यस्मादाहवनीयादय इत्यजः । अज गतिक्षेपणयोः, 'घञर्थे कविधानम्' इति कः, बहुलवचनाद्विभावाभावः । ण्यन्ताद्वा पचाद्यच्, 'बहुलं सज्ञाच्छन्दसोः' इति णीलुक् । आहवनीयादीनां गमयिता अजः । एकः पादोस्येत्येकपात् । 'सङ्ख्यासुपूर्वस्य' इत्यन्तलोपस्समासान्तः, पूर्वपदप्रकृतिस्वरत्वं, 'इण्भीकापा' इत्यादिना कन्प्रत्ययान्त एकशब्दः । एको ह्यस्य पादो देवानां यष्टा देवयण्णामा, यथोक्तम् - 'आ देवयजं वह' इति । पद्यते प्रतिपद्यते हवींषीति पादः । 'पदरुजविशस्पृशो घञ्' इति घञ् । अग्नेरंशाः पादाः 'अपाग्नेग्निमामादं जहि निष्क्रव्यादं सेधा देवयजं वह' इत्यंशान्तरनिवारणात् हव्यानां वोडुरेकपात्त्वम् ॥\n\n16पुराणगार्हपत्यमुपतिष्ठते, यं प्रहास्यन्तो भवन्ति - अहिरसीति ॥ आगत्य हन्तीत्यहिः, अयं खल्वग्निस्स्वकार्यं प्रत्यागत्य तद्विरोधिनमामादं हन्ति । यथा 'अपाग्नेग्निमामादं जहि' इति । ' आङि श्रिहनिभ्यां ह्रस्वश्च' इतीञ्प्रत्ययः, स च डित्, 'उदात्तश्च' इत्यनुवृत्तेः कृदुत्तरपदप्रकृतिस्वरत्वं बाधित्वा आङ उदात्तत्वं ह्रस्वत्वं च । अहिरसि यजमानस्याभिमतसम्पादनाय तावदागच्छसि, तद्विरोधिनश्च हन्सीत्यर्थः । यद्वा - न हन्तीत्यहिः, अहिंसकोसीत्यर्थः । केवलादेव हन्तेर्बहुलवचनादयमिञ्प्रत्ययः डिच्च । अहिरहन्ता । अव्ययपूर्वपदप्रकृतिस्वरत्वम् । बुध्नं मूलकारणं सर्वकर्मणाम् । स्वार्थे यत्, छान्दस इकारोपजनः । यद्वा - बुद्धिर्बुध्नं, तत्र भवो बुध्न्यः सर्वदा श्रद्धावतां हृद्गतोसीत्यर्थः । 'भवे छन्दसि' इति यत्, 'यतोऽनावः' इत्याद्युदात्तत्वं बाधित्वा व्यत्ययेन । 'तित्स्वरितम्' इति स्वरितत्वम् । रौद्रेणेत्यादि व्याख्यातं सर्वत्रानुषज्यते ॥\n\nइति तृतीये तृतीयोनुवाकः ॥\n"
}