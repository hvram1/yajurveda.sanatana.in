{
  "id": "TA 4.1.3",
  "classification": {
    "prapaataka": "4",
    "anuvaka": "1",
    "panchasat": "3"
  },
  "header": "TA 4.1.3",
  "samhita": " इ॒यम् नारी॑ पतिलो॒कम् ॅवृ॑णा॒ना निप॑द्यत॒ उप॑ त्वा मर्त्य॒ प्रेत᳚म् । विश्व॑म् पुरा॒णमनु॑ पा॒लय॑न्ती॒ तस्यै᳚ प्र॒जाम् द्रवि॑णम् चे॒ह धे॑हि ॥ उदी᳚र्ष्व नार्य॒भि जी॑वलो॒कमि॒तासु॑मे॒तमुप॑शेष॒ एहि॑ ।  ह॒स्त॒ग्रा॒भस्य॑ दिधि॒षोस्त्वमे॒तत् पत्यु॑र्जनि॒त्वम॒भि संब॑भूव ॥  सु॒वर्णꣳ॒॒ हस्ता॑दा॒ददा॑ना मृ॒तस्य॑ श्रि॒यै ब्रह्म॑णे॒ तेज॑से॒ बला॑य । अत्रै॒व त्वमि॒ह व॒यꣳ सु॒शेवा॒ विश्वाः॒ स्पृधो॑ अ॒भिमा॑तीर्जयेम ॥  धनु॒र्॒. हस्ता॑दा॒ददा॑ना मृ॒तस्य॑ श्रि॒यै क्ष॒त्रायौज॑से॒ बला॑य । अत्रै॒व त्वमि॒ह व॒यꣳ सु॒शेवा॒ विश्वाः॒ स्पृधो॑ अ॒भिमा॑तीर्जयेम ।  मणिꣳ॒॒ हस्ता॑दा॒ददा॑ना मृ॒तस्य॑ श्रि॒यै वि॒शे पुष्ट्यै॒ बला॑य । अत्रै॒व त्वमि॒ह व॒यꣳ सु॒शेवा॒ विश्वाः॒ स्पृधो॑ अ॒भिमा॑तीर्जयेम ।",
  "korvai": "(वि॒द्वा-न॒भ्याव॑वृथ्स्वा॒ - भिमा॑तीर्जयेम॒ - शरी᳚रैश्च॒त्वारि॑ च )"
}