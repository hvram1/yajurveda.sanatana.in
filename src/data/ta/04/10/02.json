{
  "id": "TA 4.10.2",
  "classification": {
    "prapaataka": "4",
    "anuvaka": "10",
    "panchasat": "2"
  },
  "header": "TA 4.10.2",
  "samhita": " इ॒मे जी॒वा वि॑मृ॒तैराव॑वर्-ति॒न्नभू᳚द्-भ॒द्रा दे॒वहू॑तिम् नो अ॒द्य । प्राञ्जो॑ऽगामा नृ॒तये॒ हसा॑य॒ द्राघी॑य॒ आयुः॑ प्रत॒राम् दधा॑नाः ॥  मृ॒त्योः प॒दम् ॅयोपय॑न्तो॒ यदैम॒ द्राघी॑य॒ आयुः॑ प्रत॒राम् दधा॑नाः । आ॒प्याय॑मानाः प्र॒जया॒ धने॑न शु॒द्धाः पू॒ता भ॑वथ यज्ञियासः ॥  इ॒मम् जी॒वेभ्यः॑ परि॒धिम् द॑धामि॒ मा नो नु॑ गा॒दप॑रो॒ अर्द्ध॑मे॒तम् ।  श॒तम् जी॑वन्तु श॒रदः॑ पुरू॒चीस्ति॒रो मृ॒त्युम् द॑द्महे॒ पर्व॑तेन ॥ इ॒मा नारी॑रविध॒वाः सु॒पत्नी॒राञ्ज॑नेन स॒र्पिषा॒ संमृ॑शन्ताम् ।  अ॒न॒श्रवो॑ अनमी॒वाः सु॒शेवा॒ आरो॑हन्तु॒ जन॑यो॒ योनि॒मग्रे᳚ ॥ यदाञ्ज॑नम् त्रैककु॒दम् जा॒तꣳ हि॒मव॑त॒स्परि॑ ।  तेना॒मृत॑स्य॒ मूले॒नारा॑तीर्-जम्भयामसि ( ) ॥  यथा॒ त्व-मु॑द्भि॒नथ्-स्यो॑षधे पृथि॒व्या अधि॑ ।  ए॒वमि॒म उद्भि॑न्दन्तु की॒र्त्या यश॑सा ब्रह्मवर्च॒सेन॑ ॥ अ॒जो᳚ऽस्यजा॒स्मद॒घा द्वेषाꣳ॑सि य॒वो॑ऽसि य॒वया॒स्मद॒घा द्वेषाꣳ॑सि ।",
  "korvai": "(भ॒व॒ - ज॒म्भ॒या॒म॒सि॒ त्रीणि॑ च)"
}