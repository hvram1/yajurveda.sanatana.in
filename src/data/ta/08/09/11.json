{
  "id": "TA 8.9.11",
  "classification": {
    "prapaataka": "8",
    "anuvaka": "9",
    "panchasat": "11"
  },
  "header": "TA 8.9.11",
  "samhita": " म॒नु॒ष्यो॑ हि । ए॒ष सन्-म॑नु॒ष्या॑नु॒पैति॑ ।  ई॒श्व॒रो वै प्र॑व॒र्ग्य॑मुद्वा॒सयन्न्॑ । प्र॒जाम् प॒शून्थ् सो॑मपी॒थम॑नू॒द्वासः॒ सोम॑पी॒थानु॒मेहि॑ । स॒ह प्र॒जया॑ स॒ह रा॒यस्पोषे॒णेत्या॑ह । प्र॒जामे॒व प॒शून्थ् सो॑मपी॒थमा॒त्मन् ध॑त्ते । सु॒मि॒त्रा न॒ आप॒ ओष॑धयः स॒न्त्वित्या॑ह । आ॒शिष॑मे॒वैतामाशा᳚स्ते ।  दु॒र्मि॒त्रास्तस्मै॑ भूयासु॒र्-यो᳚ऽस्मान्-द्वेष्टि॒ यञ्च॑ व॒यम् द्वि॒ष्म इत्या॑ह । अ॒भि॒चा॒र ए॒वास्यै॒षः ( ) । प्र वा ए॒षो᳚ऽस्माल् लो॒काच्च्य॑वते ।  यः प्र॑व॒र्ग्य॑मुद्वा॒सय॑ति । उदु॒ त्यम् चि॒त्रमिति॑ सौ॒रीभ्या॑मृ॒ग्भ्याम् पुन॒रेत्य॒ गार्.ह॑पत्ये जुहोति ।  अ॒यम् ॅवै लो॒को गार्.ह॑पत्यः । अ॒स्मिन्ने॒व लो॒के प्रति॑तिष्ठति ।  अ॒सौ खलु॒ वा आ॑दि॒त्यः सु॑व॒र्गो लो॒कः ।  यथ् सौ॒री भव॑तः । तेनै॒व सु॑व॒र्गाल् लो॒कान्नैति॑ ।",
  "korvai": "(ब्रह्म॑णस्त्वा पर॒स्पाया॒ इत्या॑ह - दधा - त्य॒न्वित्य॑ - रक्ष॒स्वी रक्ष॑सा॒मप॑हत्यै॒ - वै हिर॑ण्य - माहा - र्द्धयति॒ - ह्ये॑ष - गृ॑णा॒त्वित्या॑ह - मनु॒ष्या॑नित्या॑हा - स्यै॒षो᳚ ऽष्टौ च॑)"
}