{
  "id": "TA 8.7.12",
  "classification": {
    "prapaataka": "8",
    "anuvaka": "7",
    "panchasat": "12"
  },
  "header": "TA 8.7.12",
  "samhita": " तस्मा॑ ए॒वैन॑ञ्जुहोति । ए॒ताभ्य॑ ए॒वैन॑म् दे॒वता᳚भ्यो जुहोति । दश॒ सम्प॑द्यन्ते । दशा᳚क्षरा वि॒राट् । अन्नं॑ ॅवि॒राट् । वि॒राजै॒वान्नाद्य॒मव॑रुन्धे । रौ॒हि॒णाभ्यां॒ ॅवै दे॒वाः सु॑व॒र्गं ॅलो॒कमा॑यन्न् । तद्-रौ॑हि॒णयो॑ रौहिण॒त्वम् । यद्-रौ॑हि॒णौ भव॑तः । रौ॒हि॒णाभ्या॑मे॒व तद्-यज॑मानः सुव॒र्गं ॅलो॒कमे॑ति ( ) ।  अह॒र्ज्योतिः॑ के॒तुना॑ जुषताꣳ सुज्यो॒तिर्ज्योति॑षाꣳ॒॒ स्वाहा॒ रात्रि॒र्ज्योतिः॑ के॒तुना॑ जुषताꣳ सुज्यो॒तिर्ज्योति॑षाꣳ॒॒ स्वाहेत्या॑ह ।  आ॒दि॒त्यमे॒व तद॒मुष्मि॑न् ॅलो॒केऽह्ना॑ प॒रस्ता᳚द्-दाधार । रात्रि॑या अ॒वस्ता᳚त् ।  तस्मा॑द॒सावा॑दि॒त्यो॑ ऽमुष्मि॑न् ॅलो॒के॑ऽहोरा॒त्राभ्या᳚म् धृ॒तः ।",
  "korvai": "(म॒नु॒ष्य॒ना॒मानि॑ - प॒शवः॑ - सीद॒त्वित्या॒ - हेन्द्रा॒येत्या॑हा - र्द्धयति - घ्नन्ति - गृह्णा॒ - त्यहिꣳ॑सायै॒ - पञ्चा॑हा - दि॒त्यव॑ते॒ स्वाहेत्या॑ह - पितृ॒मा - ने॑ति च॒त्वारि॑ च)"
}