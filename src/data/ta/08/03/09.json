{
  "id": "TA 8.3.9",
  "classification": {
    "prapaataka": "8",
    "anuvaka": "3",
    "panchasat": "9"
  },
  "header": "TA 8.3.9",
  "samhita": " आच्छृ॑णत्ति । दे॒व॒त्राऽकः॑ । अ॒ज॒क्षी॒रेणाच्छृ॑णत्ति ।  प॒र॒मं ॅवा ए॒तत् पयः॑ । यद॑जक्षी॒रम् । प॒र॒मेणै॒वैन॒म् पय॒साऽऽच्छृ॑णत्ति ।  यजु॑षा॒ व्यावृ॑त्त्यै । छन्दो॑भि॒राच्छृ॑णत्ति । छन्दो॑भि॒र्वा ए॒ष क्रि॑यते । छन्दो॑भिरे॒व छन्दाꣳ॒॒स्याच्छृ॑णत्ति ( ) । छृ॒न्धि वाच॒मित्या॑ह ।  वाच॑मे॒वाव॑रुन्धे । छृ॒न्ध्यूर्ज॒मित्या॑ह । ऊर्ज॑मे॒वाव॑रुन्धे । छृ॒न्धि ह॒विरित्या॑ह । ह॒विरे॒वाकः॑ । देव॑ पुरश्चर स॒घ्यास॒न्त्वेत्या॑ह ।  य॒था॒य॒जुरे॒वैतत् ।",
  "korvai": "(स्या॒द्- यत् प्र॑व॒र्ग्यः॑ - छन्दो॑भिः करोति - वी॒र्य॑ सम्मित॒म् - छन्दाꣳ॑सि नि॒ष्पत् - पृ॒णेत्या॑ह - सुक्षि॒ति - रना᳚च्छृण्ण॒म् - छन्दाꣳ॒॒स्याच्छृ॑ण त्त्य॒ष्टौ च॑)"
}