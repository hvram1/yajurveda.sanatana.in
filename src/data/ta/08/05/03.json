{
  "id": "TA 8.5.3",
  "classification": {
    "prapaataka": "8",
    "anuvaka": "5",
    "panchasat": "3"
  },
  "header": "TA 8.5.3",
  "samhita": " रो॒चि॒तस्त्वम् दे॑व घर्म दे॒वेष्वसीत्या॑ह । रो॒चि॒तो ह्ये॑ष दे॒वेषु॑ । रो॒चि॒षी॒याहम् म॑नु॒ष्ये᳚ष्वित्या॑ह । रोच॑त ए॒वैष म॑नु॒ष्ये॑षु । सम्रा᳚ड् घर्म रुचि॒तस्त्वन् दे॒वेष्वायु॑ष्माꣳ स्तेज॒स्वी ब्र॑ह्मवर्च॒स्य॑सीत्या॑ह ।  रु॒चि॒तो ह्ये॑ष दे॒वेष्वायु॑ष्माꣳ स्तेज॒स्वी ब्र॑ह्मवर्च॒सी ।  रु॒चि॒तो॑ऽहम् म॑नु॒ष्ये᳚ष्वायु॑ष्माꣳ स्तेज॒स्वी ब्र॑ह्मवर्च॒सी भू॑यास॒मित्या॑ह ।  रु॒चि॒त ए॒वैष म॑नु॒ष्ये᳚ष्वायु॑ष्माꣳ स्तेज॒स्वी ब्र॑ह्मवर्च॒सी भ॑वति । रुग॑सि॒ रुच॒म् मयि॑ धेहि॒ मयि॒ रुगित्या॑ह । आ॒शिष॑मे॒वैतामाशा᳚स्ते ( ) ।  तं ॅयदे॒तैर्-यजु॑र्भि॒ररो॑चयित्वा । रु॒चि॒तो घ॒र्म इति॑ प्रब्रू॒यात् । अरो॑चुकोऽद्ध्व॒र्युः स्यात् ।  अरो॑चुको॒ यज॑मानः । अथ॒ यदे॑नमे॒तैर्यजु॑र्भी रोचयि॒त्वा । रु॒चि॒तो घर्म॒ इति॒ प्राह॑ । रोचु॑कोऽद्ध्व॒र्युर् भव॑ति । रोचु॑को॒ यज॑मानः ।",
  "korvai": "(प॒श्चाद् रो॑चयति॒ जग॑तेन॒ छन्द॑सा॒ - पाङ्क्ते॑न॒ छन्द॑सा॒ स मा॑ रुचि॒तो रो॑च॒येत्या॑हा॒शिष॑मे॒वैतामाशा᳚स्ते - शास्ते॒ ऽष्टौ च॑)"
}