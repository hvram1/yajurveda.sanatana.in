{
  "id": "TS 6.3.1.6",
  "classification": {
    "kanda": "6",
    "prasna": "3",
    "anuvaka": "1",
    "panchasat": "6"
  },
  "header": "TS 6.3.1.6",
  "panchasatInfo": " 6 ",
  "padaCount": 64,
  "samhita": "वाचꣳ॒॒ सं प्र य॑च्छे-दुप॒दासु॑काऽस्य॒ वाख् स्या᳚द्ब्रह्मवा॒दिनो॑ वदन्ति॒ नासꣳ॑स्थिते॒ सोमे᳚ऽद्ध्व॒र्युः प्र॒त्यङ्ख् सदोऽती॑या॒दथ॑ क॒था दा᳚क्षि॒णानि॒ होतु॑मेति॒ यामो॒ हि स तेषां॒ कस्मा॒ अह॑ दे॒वा यामं॒ ॅवाऽया॑मं॒ ॅवाऽनु॑ ज्ञास्य॒न्तीत्यु-त्त॑रे॒णाऽऽ*ग्नी᳚द्ध्रं प॒रीत्य॑ जुहोति दाक्षि॒णानि॒ न प्रा॒णान्थ्सं क॑र्.षति॒ न्य॑न्ये धिष्णि॑या उ॒प्यन्ते॒ ( ) नान्ये यान् नि॒वप॑ति॒ तेन॒ तान् प्री॑णाति॒ यान् ननि॒वप॑ति॒ यद॑नुदि॒शति॒ तेन॒ तान् ॥",
  "pada": "वाच᳚म् । सम् । प्रेति॑ । य॒च्छे॒त् । उ॒प॒दासु॒केत्यु॑प-दासु॑का । अ॒स्य॒ । वाक् । स्या॒त् । ब्र॒ह्म॒वा॒दिन॒ इति॑ ब्रह्म - वा॒दिनः॑ । व॒द॒न्ति॒ । न । असꣴ॑स्थित॒ इत्यसं᳚ - स्थि॒ते॒ । सोमे᳚ । अ॒द्ध्व॒र्युः । प्र॒त्यङ् । सदः॑ । अतीति॑ । इ॒या॒त् । अथ॑ । क॒था । दा॒क्षि॒णानि॑ । होतु᳚म् । ए॒ति॒ । यामः॑ । हि । सः । तेषा᳚म् । कस्मै᳚ । अह॑ । दे॒वाः । याम᳚म् । वा॒ । अया॑मम् । वा॒ । अन्विति॑ । ज्ञा॒स्य॒न्ति॒ । इति॑ । उत्त॑रे॒णेत्युत्- त॒रे॒ण॒ । आग्नी᳚द्ध्र॒मित्याग्नि॑ - इ॒द्ध्र॒म् । प॒रीत्येति॑ परि - इत्य॑ । जु॒हो॒ति॒ । दा॒क्षि॒णानि॑ । न । प्रा॒णानिति॑ प्र - अ॒नान् । समिति॑ । क॒र्॒.ष॒ति॒ । नीति॑ । अ॒न्ये । धिष्णि॑याः । उ॒प्यन्ते᳚ ( ) । न । अ॒न्ये । यान् । नि॒वप॒तीति॑ नि - वप॑ति । तेन॑ । तान् । प्री॒णा॒ति॒ । यान् । न । नि॒वप॒तीति॑ नि - वप॑ति । यत् । अ॒नु॒दि॒शतीत्य॑नु - दि॒शति॑ । तेन॑ । तान् ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}