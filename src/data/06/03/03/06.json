{
  "id": "TS 6.3.3.6",
  "classification": {
    "kanda": "6",
    "prasna": "3",
    "anuvaka": "3",
    "panchasat": "6"
  },
  "header": "TS 6.3.3.6",
  "panchasatInfo": " 18 ",
  "padaCount": 69,
  "samhita": "न॑मति॒ षड॑रत्निं प्रति॒ष्ठाका॑मस्य॒ षड्वा ऋ॒तव॑ ऋ॒तुष्वे॒व प्रति॑ तिष्ठति स॒प्तार॑त्निं प॒शुका॑मस्य स॒प्तप॑दा॒ शक्व॑री प॒शवः॒ शक्व॑री प॒शूने॒वाव॑ रुन्धे॒ नवा॑रत्निं॒ तेज॑स्कामस्य त्रि॒वृता॒ स्तोमे॑न॒ सम्मि॑तं॒ तेज॑स्त्रि॒वृत् ते॑ज॒स्व्ये॑व भ॑व॒-त्येका॑दशारत्नि-मिन्द्रि॒यका॑म॒-स्यैका॑दशाक्षरा त्रि॒ष्टुगि॑न्द्रि॒यं त्रि॒ष्टुगि॑न्द्रिया॒व्ये॑व भ॑वति॒ पञ्च॑दशारत्निं॒ भ्रातृ॑व्यवतः पञ्चद॒शो वज्रो॒ भ्रातृ॑व्याभिभूत्यै स॒प्तद॑शारत्निं प्र॒जाका॑मस्य सप्तद॒शः प्र॒जाप॑तिः प्र॒जाप॑ते॒राप्त्या॒ ( ) एक॑विꣳशत्यरत्निं प्रति॒ष्ठाका॑म-स्यैकविꣳ॒॒शः स्तोमा॑नां प्रति॒ष्ठा प्रति॑ष्ठित्या अ॒ष्टाश्रि॑र्भव-त्य॒ष्टाक्ष॑रा गाय॒त्री तेजो॑ गाय॒त्री गा॑य॒त्री य॑ज्ञ्मु॒खं तेज॑सै॒व गा॑यत्रि॒या य॑ज्ञ्मु॒खेन॒ संमि॑तः ॥",
  "pada": "न॒म॒ति॒ । षड॑रत्नि॒मिति॒ षट् - अ॒र॒त्नि॒म् । प्र॒ति॒ष्ठाका॑म॒स्येति॑ प्रति॒ष्ठा- का॒म॒स्य॒ । षट् । वै । ऋ॒तवः॑ । ऋ॒तुषु॑ । ए॒व । प्रतीति॑ । ति॒ष्ठ॒ति॒ । स॒प्तार॑त्नि॒मिति॑ स॒प्त - अ॒र॒त्नि॒म् । प॒शुका॑म॒स्येति॑ प॒शु - का॒म॒स्य॒ । स॒प्तप॒देति॑ स॒प्त-प॒दा॒ । शक्व॑री । प॒शवः॑ । शक्व॑री । प॒शून् । ए॒व । अवेति॑ । रु॒न्धे॒ । नवा॑रत्नि॒मिति॒ नव॑ - अ॒र॒त्नि॒म् । तेज॑स्काम॒स्येति॒ तेजः॑ - का॒म॒स्य॒ । त्रि॒वृतेति॑ त्रि - वृता᳚ । स्तोमे॑न । सम्मि॑त॒मिति॒ सं - मि॒त॒म् । तेजः॑ । त्रि॒वृदिति॑ त्रि - वृत् । ते॒ज॒स्वी । ए॒व । भ॒व॒ति॒ । एका॑दशारत्नि॒मित्येका॑दश-अ॒र॒त्नि॒म् । इ॒न्द्रि॒यका॑म॒स्येती᳚न्द्रि॒य-का॒म॒स्य॒ । एका॑दशाक्ष॒रेत्येका॑दश - अ॒क्ष॒रा॒ । त्रि॒ष्टुक् । इ॒न्द्रि॒यम् । त्रि॒ष्टुक् । इ॒न्द्रि॒या॒वी । ए॒व । भ॒व॒ति॒ । पञ्च॑दशारत्नि॒मिति॒ पञ्च॑दश - अ॒र॒त्नि॒म् । भ्रातृ॑व्यवत॒ इति॒ भ्रातृ॑व्य - व॒तः॒ । प॒ञ्च॒द॒श इति॑ पञ्च - द॒शः । वज्रः॑ । भ्रातृ॑व्याभिभूत्या॒ इति॒ भ्रातृ॑व्य - अ॒भि॒भू॒त्यै॒ । स॒प्तद॑शारत्नि॒मिति॑ स॒प्तद॑श - अ॒र॒त्नि॒म् । प्र॒जाका॑म॒स्येति॑ प्र॒जा - का॒म॒स्य॒ । स॒प्त॒द॒श इति॑ सप्त - द॒शः । प्र॒जाप॑ति॒रिति॑ प्र॒जा-प॒तिः॒ । प्र॒जाप॑ते॒रिति॑ प्र॒जा - प॒तेः॒ । आप्त्यै᳚ ( ) । एक॑विꣳशत्यरत्नि॒मित्येक॑विꣳशति - अ॒र॒त्नि॒म् । प्र॒ति॒ष्ठाका॑म॒स्येति॑ प्रति॒ष्ठा - का॒म॒स्य॒ । ए॒क॒विꣳ॒॒श इत्ये॑क - विꣳ॒॒शः । स्तोमा॑नाम् । प्र॒ति॒ष्ठेति॑ प्रति - स्था । प्रति॑ष्ठित्या॒ इति॒ प्रति॑ - स्थि॒त्यै॒ । अ॒ष्टाश्रि॒रित्य॒ष्टा - अ॒श्रिः॒ । भ॒व॒ति॒ । अ॒ष्टाक्ष॒रेत्य॒ष्टा - अ॒क्ष॒रा॒ । गा॒य॒त्री । तेजः॑ । गा॒य॒त्री । गा॒य॒त्री । य॒ज्ञ॒मु॒खमिति॑ यज्ञ - मु॒खम् । तेज॑सा । ए॒व । गा॒य॒त्रि॒या । य॒ज्ञ॒मु॒खेनेति॑ यज्ञ - मु॒खेन॑ । सम्मि॑त॒ इति॒ सं - मि॒तः॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}