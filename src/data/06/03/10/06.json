{
  "id": "TS 6.3.10.6",
  "classification": {
    "kanda": "6",
    "prasna": "3",
    "anuvaka": "10",
    "panchasat": "6"
  },
  "header": "TS 6.3.10.6",
  "panchasatInfo": " 56 ",
  "padaCount": 45,
  "samhita": "सो᳚ऽब्रवी॒द् वरं॑ ॅवृणै प॒शोरु॑द्धा॒रमुद्ध॑रा॒ इति॒ स ए॒तमु॑द्धा॒रमुद॑हरत॒ दोः पू᳚र्वा॒र्द्धस्य॑ गु॒दं म॑द्ध्य॒तः श्रोणिं॑ जघना॒र्द्धस्य॒ ततो॑ दे॒वा अभ॑व॒न् पराऽसु॑रा॒ यत् त्र्य॒ङ्गाणाꣳ॑ समव॒द्यति॒ भ्रातृ॑व्याभिभूत्यै॒ भव॑त्या॒त्मना॒ परा᳚ऽस्य॒ भ्रातृ॑व्यो भवत्यक्ष्ण॒याऽव॑ द्यति॒ तस्मा॑दक्ष्ण॒या प॒शवोऽङ्गा॑नि॒ प्र ह॑रन्ति॒ प्रति॑ष्ठित्यै ॥",
  "pada": "सः । अ॒ब्र॒वी॒त् । वर᳚म् । वृ॒णै॒ । प॒शोः । उ॒द्धा॒रमित्यु॑त् - हा॒रम् । उदिति॑ । ह॒रै॒ । इति॑ । सः । ए॒तम् । उ॒द्धा॒रमित्यु॑त् - हा॒रम् । उदिति॑ । अ॒ह॒र॒त॒ । दोः । पू॒र्वा॒र्द्धस्येति॑ पूर्व - अ॒र्द्धस्य॑ । गु॒दम् । म॒द्ध्य॒तः । श्रोणि᳚म् । ज॒घ॒ना॒र्द्धस्येति॑ जघन-अ॒र्द्धस्य॑ । ततः॑ । दे॒वाः । अभ॑वन्न् । परेति॑ । असु॑राः । यत् । त्र्य॒ङ्गाणा॒मिति॑ त्रि - अ॒ङ्गाना᳚म् । स॒म॒व॒द्यतीति॑ सं - अ॒व॒द्यति॑ । भ्रातृ॑व्याभिभूत्या॒ इति॒ भ्रातृ॑व्य-अ॒भि॒भू॒त्यै॒ । भव॑ति । आ॒त्मना᳚ । परेति॑ । अ॒स्य॒ । भ्रातृ॑व्यः । भ॒व॒ति॒ । अ॒क्ष्ण॒या । अवेति॑ । द्य॒ति॒ । तस्मा᳚त् । अ॒क्ष्ण॒या । प॒शवः॑ । अङ्गा॑नि । प्रेति॑ । ह॒र॒न्ति॒ । प्रति॑ष्ठित्या॒ इति॒ प्रति॑ - स्थि॒त्यै॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}