{
  "id": "TS 6.1.1.5",
  "classification": {
    "kanda": "6",
    "prasna": "1",
    "anuvaka": "1",
    "panchasat": "5"
  },
  "header": "TS 6.1.1.5",
  "panchasatInfo": " 5",
  "padaCount": 50,
  "samhita": "ए॒तथ् स॑र्वदेव॒त्यं॑ ॅयन्नव॑नीतं॒ ॅयन्नव॑नीतेनाभ्य॒ङ्क्ते सर्वा॑ ए॒व दे॒वताः᳚ प्रीणाति॒ प्रच्यु॑तो॒ वा ए॒षो᳚ऽस्माल्लो॒कादग॑तो देवलो॒कं ॅयो दी᳚क्षि॒तो᳚ ऽन्त॒रेव॒ नव॑नीतं॒ तस्मा॒-न्नव॑नीतेना॒भ्य॑ङ्क्ते ऽनुलो॒मं ॅयजु॑षा॒ व्यावृ॑त्त्या॒ इन्द्रो॑ वृ॒त्रम॑ह॒न् तस्य॑ क॒नीनि॑का॒ परा॑ऽपत॒त् तदाञ्ज॑नम-भव॒द्यदा॒ङ्क्ते चक्षु॑रे॒व भ्रातृ॑व्यस्य वृङ्क्ते॒ दक्षि॑णं॒ पूर्व॒माऽङ्क्ते॑ - [  ]",
  "pada": "ए॒तत् । स॒र्व॒दे॒व॒त्य॑मिति॑ सर्व - दे॒व॒त्य᳚म् । यत् । नव॑नीत॒मिति॒ नव॑ - नी॒त॒म् । यत् । नव॑नीते॒नेति॒ नव॑ - नी॒ते॒न॒ । अ॒भ्य॒ङ्क्त इत्य॑भि - अ॒ङ्क्ते । सर्वाः᳚ । ए॒व । दे॒वताः᳚ । प्री॒णा॒ति॒ । प्रच्यु॑त॒ इति॒ प्र - च्यु॒तः॒ । वै । ए॒षः । अ॒स्मात् । लो॒कात् । अग॑तः । दे॒व॒लो॒कमिति॑ देव - लो॒कम् । यः । दी॒क्षि॒तः । अ॒न्त॒रा । इ॒व॒ । नव॑नीत॒मिति॒ नव॑ - नी॒त॒म् । तस्मा᳚त् । नव॑नीते॒नेति॒ नव॑ - नी॒ते॒न॒ । अ॒भीति॑ । अ॒ङ्क्ते॒ । अ॒नु॒लो॒ममित्य॑नु - लो॒मम् । यजु॑षा । व्यावृ॑त्त्या॒ इति॑ वि - आवृ॑त्त्यै । इन्द्रः॑ । वृ॒त्रम् । अ॒ह॒न्न् । तस्य॑ । क॒नीनि॑का । परेति॑ । अ॒प॒त॒त् । तत् । आञ्ज॑न॒मित्या᳚-अञ्ज॑नम् । अ॒भ॒व॒त् । यत् । आ॒ङ्क्त इत्या᳚ - अ॒ङ्क्ते । चक्षुः॑ । ए॒व । भ्रातृ॑व्यस्य । वृ॒ङ्क्ते॒ । दक्षि॑णम् । पूर्व᳚म् । एति॑ । अ॒ङ्क्ते॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}