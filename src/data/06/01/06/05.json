{
  "id": "TS 6.1.6.5",
  "classification": {
    "kanda": "6",
    "prasna": "1",
    "anuvaka": "6",
    "panchasat": "5"
  },
  "header": "TS 6.1.6.5",
  "panchasatInfo": " 43",
  "padaCount": 50,
  "samhita": "आ॒शिर॒मव॑ नयति सशुक्र॒त्वायाथो॒ सं भ॑रत्ये॒वैन॒त् तꣳ सोम॑-माह्रि॒यमा॑णं गन्ध॒र्वो वि॒श्वाव॑सः॒ पर्य॑मुष्णा॒थ् स ति॒स्रो रात्रीः॒ परि॑मुषितोऽवस॒त् तस्मा᳚त् ति॒स्रो रात्रीः᳚ क्री॒तः सोमो॑ वसति॒ ते दे॒वा अ॑ब्रुव॒न्थ् स्त्रीका॑मा॒ वै ग॑न्ध॒र्वा स्स्त्रि॒या निष्क्री॑णा॒मेति॒ ते वाचꣳ॒॒ स्त्रिय॒मेक॑हायनीं कृ॒त्वा तया॒ निर॑क्रीण॒न्थ् सा रो॒हिद्-रू॒पं कृ॒त्वा ग॑न्ध॒र्वेभ्यो॑- [  ]",
  "pada": "आ॒शिर᳚म् । अवेति॑ । न॒य॒ति॒ । स॒शु॒क्र॒त्वायेति॑ सशुक्र - त्वाय॑ । अथो॒ इति॑ । समिति॑ । भ॒र॒ति॒ । ए॒व । ए॒न॒त् । तम् । सोम᳚म् । आ॒ह्रि॒यमा॑ण॒मित्या᳚ - ह्रि॒यमा॑णम् । ग॒न्ध॒र्वः । वि॒श्वाव॑सु॒रिति॑ वि॒श्व - व॒सुः॒ । परीति॑ । अ॒मु॒ष्णा॒त् । सः । ति॒स्रः । रात्रीः᳚ । परि॑मुषित॒ इति॒ परि॑ - मु॒षि॒तः॒ । अ॒व॒स॒त् । तस्मा᳚त् । ति॒स्रः । रात्रीः᳚ । क्री॒तः । सोमः॑ । व॒स॒ति॒ । ते । दे॒वाः । अ॒ब्रु॒व॒न्न् । स्त्रीका॑मा॒ इति॒ स्त्री - का॒माः॒ । वै । ग॒न्ध॒र्वाः । स्त्रि॒या । निरिति॑ । क्री॒णा॒म॒ । इति॑ । ते । वाच᳚म् । स्त्रिय᳚म् । एक॑हायनी॒मित्येक॑ - हा॒य॒नी॒म् । कृ॒त्वा । तया᳚ । निरिति॑ । अ॒क्री॒ण॒न्न् । सा । रो॒हित् । रू॒पम् । कृ॒त्वा । ग॒न्ध॒र्वेभ्यः॑ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}