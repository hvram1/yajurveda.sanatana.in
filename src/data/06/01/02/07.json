{
  "id": "TS 6.1.2.7",
  "classification": {
    "kanda": "6",
    "prasna": "1",
    "anuvaka": "2",
    "panchasat": "7"
  },
  "header": "TS 6.1.2.7",
  "panchasatInfo": " 16",
  "padaCount": 65,
  "samhita": "गाय॒त्री यदेका॑दशाक्षरा॒ तेन॑ त्रि॒ष्टुग्यद् द्वाद॑शाक्षरा॒ तेन॒ जग॑ती॒ सा वा ए॒षर्ख्सर्वा॑णि॒ छन्दाꣳ॑सि॒ यदे॒तय॒र्चा दी॒क्षय॑ति॒ सर्वे॑भिरे॒वैनं॒ छन्दो॑भिर्दीक्षयति स॒प्ताक्ष॑रं प्रथ॒मं प॒दꣳ स॒प्तप॑दा॒ शक्व॑री प॒शवः॒ शक्व॑री प॒शूने॒वाव॑ रुन्ध॒ एक॑स्माद॒क्षरा॒दना᳚प्तं प्रथ॒मं प॒दं तस्मा॒द्-यद्-वा॒चोऽना᳚प्तं॒ तन्म॑नु॒ष्या॑ उप॑ जीवन्ति पू॒र्णया॑ जुहोति ( ) पू॒र्ण इ॑व॒ हि प्र॒जाप॑तिः प्र॒जाप॑ते॒राप्त्यै॒ न्यू॑नया जुहोति॒ न्यू॑ना॒द्धि प्र॒जाप॑तिः प्र॒जा असृ॑जत प्र॒जानाꣳ॒॒ सृष्ट्यै᳚ ॥",
  "pada": "गा॒य॒त्री । यत् । एका॑दशाक्ष॒रेत्येका॑दश - अ॒क्ष॒रा॒ । तेन॑ । त्रि॒ष्टुक् । यत् । द्वाद॑शाक्ष॒रेति॒ द्वाद॑श - अ॒क्ष॒रा॒ । तेन॑ । जग॑ती । सा । वै । ए॒षा । ऋक् । सर्वा॑णि । छन्दाꣳ॑सि । यत् । ए॒तया᳚ । ऋ॒चा । दी॒क्षय॑ति । सर्वे॑भिः । ए॒व । ए॒न॒म् । छन्दो॑भि॒रिति॒ छन्दः॑ - भिः॒ । दी॒क्ष॒य॒ति॒ । स॒प्ताक्ष॑र॒मिति॑ स॒प्त - अ॒क्ष॒र॒म् । प्र॒थ॒मम् । प॒दम् । स॒प्तप॒देति॑ स॒प्त - प॒दा॒ । शक्व॑री । प॒शवः॑ । शक्व॑री । प॒शून् । ए॒व । अवेति॑ । रु॒न्धे॒ । एक॑स्मात् । अ॒क्षरा᳚त् । अना᳚प्तम् । प्र॒थ॒मम् । प॒दम् । तस्मा᳚त् । यत् । वा॒चः । अना᳚प्तम् । तत् । म॒नु॒ष्याः᳚ । उपेति॑ । जी॒व॒न्ति॒ । पू॒र्णया᳚ । जु॒हो॒ति॒ ( ) । पू॒र्णः । इ॒व॒ । हि । प्र॒जाप॑ति॒रिति॑ प्र॒जा-प॒तिः॒ । प्र॒जाप॑ते॒रिति॑ प्र॒जा-प॒तेः॒ । आप्त्यै᳚ । न्यू॑न॒येति॒ नि-ऊ॒न॒या॒ । जु॒हो॒ति॒ । न्यू॑ना॒दिति॒ नि - ऊ॒ना॒त् । हि । प्र॒जाप॑ति॒रिति॑ प्र॒जा - प॒तिः॒ । प्र॒जा इति॑ प्र - जाः । असृ॑जत । प्र॒जाना॒मिति॑ प्र-जाना᳚म् । सृष्ट्यै᳚ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}