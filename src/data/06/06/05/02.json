{
  "id": "TS 6.6.5.2",
  "classification": {
    "kanda": "6",
    "prasna": "6",
    "anuvaka": "5",
    "panchasat": "2"
  },
  "header": "TS 6.6.5.2",
  "panchasatInfo": " 21",
  "padaCount": 50,
  "samhita": "सौ॒म्येन॑ दधाति॒ प्र ज॑नयति पौ॒ष्णेन॑ बार्.हस्प॒त्यो भ॑वति॒ ब्रह्म॒ वै दे॒वानां॒ बृह॒स्पति॒र्ब्रह्म॑णै॒वास्मै᳚ प्र॒जाः प्रज॑नयति वैश्वदे॒वो भ॑वति वैश्वदे॒व्यो॑ वै प्र॒जाः प्र॒जा ए॒वास्मै॒ प्रज॑नयती-न्द्रि॒यमे॒वैन्द्रेणाव॑ रुन्धे॒ विशं॑ मारु॒तेनौजो॒ बल॑मैन्द्रा॒ग्नेन॑ प्रस॒वाय॑ सावि॒त्रो नि॑र्वरुण॒त्वाय॑ वारु॒णो म॑द्ध्य॒त ऐ॒न्द्रमा ल॑भते मद्ध्य॒त ए॒वेन्द्रि॒यं ॅयज॑माने दधाति- [  ]",
  "pada": "सौ॒म्येन॑ । द॒धा॒ति॒ । प्रेति॑ । ज॒न॒य॒ति॒ । पौ॒ष्णेन॑ । बा॒र्॒.ह॒स्प॒त्यः । भ॒व॒ति॒ । ब्रह्म॑ । वै । दे॒वाना᳚म् । बृह॒स्पतिः॑ । ब्रह्म॑णा । ए॒व । अ॒स्मै॒ । प्र॒जा इति॑ प्र-जाः । प्रेति॑ । ज॒न॒य॒ति॒ । वै॒श्व॒दे॒व इति॑ वैश्व - दे॒वः । भ॒व॒ति॒ । वै॒श्व॒दे॒व्य॑ इति॑ वैश्व - दे॒व्यः॑ । वै । प्र॒जा इति॑ प्र - जाः । प्र॒जा इति॑ प्र - जाः । ए॒व । अ॒स्मै॒ । प्रेति॑ । ज॒न॒य॒ति॒ । इ॒न्द्रि॒यम् । ए॒व । ऐ॒न्द्रेण॑ । अवेति॑ । रु॒न्धे॒ । विश᳚म् । मा॒रु॒तेन॑ । ओजः॑ । बल᳚म् । ऐ॒न्द्रा॒ग्नेनेत्यै᳚न्द्र - अ॒ग्नेन॑ । प्र॒स॒वायेति॑ प्र - स॒वाय॑ । सा॒वि॒त्रः । नि॒र्व॒रु॒ण॒त्वायेति॑ निर्वरुण - त्वाय॑ । वा॒रु॒णः । म॒द्ध्य॒तः । ऐ॒न्द्रम् । एति॑ । ल॒भ॒ते॒ । म॒द्ध्य॒तः । ए॒व । इ॒न्द्रि॒यम् । यज॑माने । द॒धा॒ति॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}