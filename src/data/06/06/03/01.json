{
  "id": "TS 6.6.3.1",
  "classification": {
    "kanda": "6",
    "prasna": "6",
    "anuvaka": "3",
    "panchasat": "1"
  },
  "header": "TS 6.6.3.1",
  "panchasatInfo": " 9",
  "padaCount": 50,
  "samhita": "अ॒व॒भृ॒थ॒-य॒जूꣳषि॑ जुहोति॒ यदे॒वार्वा॒चीन॒-मेक॑हायना॒देनः॑ क॒रोति॒ तदे॒व तैरव॑ यजते॒ ऽपो॑ऽवभृ॒थ-मवै᳚त्य॒फ्सु वै वरु॑णः सा॒क्षादे॒व वरु॑ण॒मव॑ यजते॒ वर्त्म॑ना॒ वा अ॒न्वित्य॑ य॒ज्ञ्ꣳ रक्षाꣳ॑सि जिघाꣳसन्ति॒ साम्ना᳚ प्रस्तो॒ताऽन्ववै॑ति॒ साम॒ वै र॑क्षो॒हा रक्ष॑सा॒मप॑हत्यै॒ त्रिर्नि॒धन॒मुपै॑ति॒ त्रय॑ इ॒मे लो॒का ए॒भ्य ए॒व लो॒केभ्यो॒ रक्षाꣳ॒॒- [  ]",
  "pada": "अ॒व॒भृ॒थ॒य॒जूꣳषीत्य॑वभृथ - य॒जूꣳषि॑ । जु॒हो॒ति॒ । यत् । ए॒व । अ॒र्वा॒चीन᳚म् । एक॑हायना॒दित्येक॑ - हा॒य॒ना॒त् । एनः॑ । क॒रोति॑ । तत् । ए॒व । तैः । अवेति॑ । य॒ज॒ते॒ । अ॒पः । अ॒व॒भृ॒थमित्य॑व - भृ॒थम् । अवेति॑ । ए॒ति॒ । अ॒फ्स्वित्य॑प् - सु । वै । वरु॑णः । सा॒क्षादिति॑ स - अ॒क्षात् । ए॒व । वरु॑णम् । अवेति॑ । य॒ज॒ते॒ । वर्त्म॑ना । वै । अ॒न्वित्येत्य॑नु - इत्य॑ । य॒ज्ञम् । रक्षाꣳ॑सि । जि॒घाꣳ॒॒स॒न्ति॒ । साम्ना᳚ । प्र॒स्तो॒तेति॑ प्र - स्तो॒ता । अ॒न्ववै॒तीत्य॑नु - अवै॑ति । साम॑ । वै । र॒क्षो॒हेति॑ रक्षः - हा । रक्ष॑साम् । अप॑हत्या॒ इत्यप॑ - ह॒त्यै॒ । त्रिः । नि॒धन॒मिति॑ नि - धन᳚म् । उपेति॑ । ए॒ति॒ । त्रयः॑ । इ॒मे । लो॒काः । ए॒भ्यः । ए॒व । लो॒केभ्यः॑ । रक्षाꣳ॑सि । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}