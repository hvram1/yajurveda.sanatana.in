{
  "id": "TS 6.6.8.3",
  "classification": {
    "kanda": "6",
    "prasna": "6",
    "anuvaka": "8",
    "panchasat": "3"
  },
  "header": "TS 6.6.8.3",
  "panchasatInfo": " 32",
  "padaCount": 50,
  "samhita": "ए॒त ए॒तान् ग्रहा॑नपश्य॒न् तान॑गृह्णताऽऽ*ग्ने॒ यम॒ग्निरै॒न्द्रमिन्द्रः॑ सौ॒र्यꣳ सूर्य॒स्ततो॒ वै ते᳚ऽन्याभि॑-र्दे॒वता॑भि-र्व्या॒वृत॑मगच्छ॒न्॒. यस्यै॒वं ॅवि॒दुष॑ ए॒ते ग्रहा॑ गृ॒ह्यन्ते᳚ व्या॒वृत॑मे॒व पा॒प्मना॒ भ्रातृ॑व्येण गच्छती॒मे लो॒का ज्योति॑ष्मन्तः स॒माव॑द्-वीर्याः का॒र्या॑ इत्या॑हुराग्ने॒येना॒स्मिन् ॅलो॒के ज्योति॑र्द्धत्त ऐ॒न्द्रेणा॒न्तरि॑क्ष इन्द्रवा॒यू हि स॒युजौ॑ सौ॒र्येणा॒मुष्मि॑न् ॅलो॒के- [  ]",
  "pada": "ए॒ते । ए॒तान् । ग्रहान्॑ । अ॒प॒श्य॒न्न् । तान् । अ॒गृ॒ह्ण॒त॒ । आ॒ग्ने॒यम् । अ॒ग्निः । ऐ॒न्द्रम् । इन्द्रः॑ । सौ॒र्यम् । सूर्यः॑ । ततः॑ । वै । ते । अ॒न्याभिः॑ । दे॒वता॑भिः । व्या॒वृत॒मिति॑ वि - आ॒वृत᳚म् । अ॒ग॒च्छ॒न्न् । यस्य॑ । ए॒वम् । वि॒दुषः॑ । ए॒ते । ग्रहाः᳚ । गृ॒ह्यन्ते᳚ । व्या॒वृत॒मिति॑ वि-आ॒वृत᳚म् । ए॒व । पा॒प्मना᳚ । भ्रातृ॑व्येण । ग॒च्छ॒ति॒ । इ॒मे । लो॒काः । ज्योति॑ष्मन्तः । स॒माव॑द्वीर्या॒ इति॑ स॒माव॑त् - वी॒र्याः॒ । का॒र्याः᳚ । इति॑ । आ॒हुः॒ । आ॒ग्ने॒येन॑ । अ॒स्मिन्न् । लो॒के । ज्योतिः॑ । ध॒त्ते॒ । ऐ॒न्द्रेण॑ । अ॒न्तरि॑क्षे । इ॒न्द्र॒वा॒यू इती᳚न्द्र - वा॒यू । हि । स॒युजा॒विति॑ स-युजौ᳚ । सौ॒र्येण॑ । अ॒मुष्मिन्न्॑ । लो॒के । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}