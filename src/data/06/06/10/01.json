{
  "id": "TS 6.6.10.1",
  "classification": {
    "kanda": "6",
    "prasna": "6",
    "anuvaka": "10",
    "panchasat": "1"
  },
  "header": "TS 6.6.10.1",
  "panchasatInfo": " 36",
  "padaCount": 50,
  "samhita": "दे॒वा वै प्र॒बाहु॒ग्ग्रहा॑-नगृह्णत॒ स ए॒तं प्र॒जाप॑ति-रꣳ॒॒शु-म॑पश्य॒त् तम॑गृह्णीत॒ तेन॒ वै स आ᳚र्द्ध्नो॒द्-यस्यै॒वं ॅवि॒दुषो॒ऽꣳ॒शु-र्गृ॒ह्यत॑ ऋ॒द्ध्नोत्ये॒व स॒कृद॑भिषुतस्य गृह्णाति स॒कृद्धि स तेनाऽऽ*र्द्ध्नो॒न्मन॑सा गृह्णाति॒ मन॑ इव॒ हि प॒जाप॑तिः प्र॒जाप॑ते॒राप्त्या॒ औदु॑बंरेण गृह्णा॒त्यूर्ग्वा उ॑दु॒बंर॒ ऊर्ज॑मे॒वाव॑ रुन्धे॒ चतुः॑स्रक्ति भवति दि॒क्ष्वे॑- [  ]",
  "pada": "दे॒वाः । वै । प्र॒बाहु॒गिति॑ प्र - बाहु॑क् । ग्रहान्॑ । अ॒गृ॒ह्ण॒त॒ । सः । ए॒तम् । प्र॒जाप॑ति॒रिति॑ प्र॒जा - प॒तिः॒ । अꣳ॒॒शुम् । अ॒प॒श्य॒त् । तम् । अ॒गृ॒ह्णी॒त॒ । तेन॑ । वै । सः । आ॒र्द्ध्नो॒त् । यस्य॑ । ए॒वम् । वि॒दुषः॑ । अꣳ॒॒शुः । गृ॒ह्यते᳚ । ऋ॒द्ध्नोति॑ । ए॒व । स॒कृद॑भिषुत॒स्येति॑ स॒कृत् - अ॒भि॒षु॒त॒स्य॒ । गृ॒ह्णा॒ति॒ । स॒कृत् । हि । सः । तेन॑ । आर्द्ध्नो᳚त् । मन॑सा । गृ॒ह्णा॒ति॒ । मनः॑ । इ॒व॒ । हि । प्र॒जाप॑ति॒रिति॑ प्र॒जा - प॒तिः॒ । प्र॒जाप॑ते॒रिति॑ प्र॒जा - प॒तेः॒ । आप्त्यै᳚ । औदुं॑बरेण । गृ॒ह्णा॒ति॒ । ऊर्क् । वै । उ॒दु॒म्बरः॑ । ऊर्ज᳚म् । ए॒व । अवेति॑ । रु॒न्धे॒ । चतु॑स्स्र॒क्तीति॒ चतुः॑ - स्र॒क्ति॒ । भ॒व॒ति॒ । दि॒क्षु । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}