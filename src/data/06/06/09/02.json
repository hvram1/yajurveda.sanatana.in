{
  "id": "TS 6.6.9.2",
  "classification": {
    "kanda": "6",
    "prasna": "6",
    "anuvaka": "9",
    "panchasat": "2"
  },
  "header": "TS 6.6.9.2",
  "panchasatInfo": " 35",
  "padaCount": 69,
  "samhita": "-षा वै प्र॒जाप॑ते-रतिमो॒क्षिणी॒ नाम॑ त॒नूर्यददा᳚भ्य॒ उप॑नद्धस्य गृह्णा॒त्यति॑मुक्त्या॒ अति॑ पा॒प्मानं॒ भ्रातृ॑व्यं मुच्यते॒ य ए॒वं ॅवेद॒ घ्नन्ति॒ वा ए॒तथ् सोमं॒ ॅयद॑भिषु॒ण्वन्ति॒ सोमे॑ ह॒न्यमा॑ने य॒ज्ञो ह॑न्यते य॒ज्ञे यज॑मानो ब्रह्मवा॒दिनो॑ वदन्ति॒ किं तद्-य॒ज्ञे यज॑मानः कुरुते॒ येन॒ जीवन्᳚थ् सुव॒र्गं ॅलो॒कमेतीति॑ जीवग्र॒हो वा ए॒ष यददा॒भ्यो ऽन॑भिषुतस्य गृह्णाति॒ ( ) जीव॑न्तमे॒वैनꣳ॑ सुव॒र्गं ॅलो॒कं ग॑मयति॒ वि वा ए॒तद्-य॒ज्ञ्ं छि॑न्दन्ति॒ यददा᳚भ्ये सꣳ-स्था॒पय॑-न्त्यꣳ॒॒शूनपि॑ सृजति य॒ज्ञ्स्य॒ सन्त॑त्यै ॥",
  "pada": "ए॒षा । वै । प्र॒जाप॑ते॒रिति॑ प्र॒जा-प॒तेः॒ । अ॒ति॒मो॒क्षिणीत्य॑ति-मो॒क्षिणी᳚ । नाम॑ । त॒नूः । यत् । अदा᳚भ्यः । उप॑नद्ध॒स्येत्युप॑-न॒द्ध॒स्य॒ । गृ॒ह्णा॒ति॒ । अति॑मुक्त्या॒ इत्यति॑ - मु॒क्त्यै॒ । अतीति॑ । पा॒प्मान᳚म् । भ्रातृ॑व्यम् । मु॒च्य॒ते॒ । यः । ए॒वम् । वेद॑ । घ्नन्ति॑ । वै । ए॒तत् । सोम᳚म् । यत् । अ॒भि॒षु॒ण्वन्तीत्य॑भि - सु॒न्वन्ति॑ । सोमे᳚ । ह॒न्यमा॑ने । य॒ज्ञः । ह॒न्य॒ते॒ । य॒ज्ञे । यज॑मानः । ब्र॒ह्म॒वा॒दिन॒ इति॑ ब्रह्म-वा॒दिनः॑ । व॒द॒न्ति॒ । किम् । तत् । य॒ज्ञे । यज॑मानः । कु॒रु॒ते॒ । येन॑ । जीवन्न्॑ । सु॒व॒र्गमिति॑ सुवः - गम् । लो॒कम् । एति॑ । इति॑ । जी॒व॒ग्र॒ह इति॑ जीव - ग्र॒हः । वै । ए॒षः । यत् । अदा᳚भ्यः । अन॑भिषुत॒स्येत्यन॑भि - सु॒त॒स्य॒ । गृ॒ह्णा॒ति॒ ( ) । जीव॑न्तम् । ए॒व । ए॒न॒म् । सु॒व॒र्गमिति॑ सुवः - गम् । लो॒कम् । ग॒म॒य॒ति॒ । वीति॑ । वै । ए॒तत् । य॒ज्ञम् । छि॒न्द॒न्ति॒ । यत् । अदा᳚भ्ये । स॒ꣴ॒स्था॒पय॒न्तीति॑ सं - स्था॒पय॑न्ति । अꣳ॒॒शून् । अपीति॑ । सृ॒ज॒ति॒ । य॒ज्ञस्य॑ । सन्त॑त्या॒ इति॒ सं - त॒त्यै॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}