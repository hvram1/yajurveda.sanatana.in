{
  "id": "TS 6.6.9.1",
  "classification": {
    "kanda": "6",
    "prasna": "6",
    "anuvaka": "9",
    "panchasat": "1"
  },
  "header": "TS 6.6.9.1",
  "panchasatInfo": " 34",
  "padaCount": 50,
  "samhita": "दे॒वा वै यद्-य॒ज्ञेऽकु॑र्वत॒ तदसु॑रा अकुर्वत॒ ते दे॒वा अदा᳚भ्ये॒ छन्दाꣳ॑सि॒ सव॑नानि॒ सम॑स्थापय॒न् ततो॑ दे॒वा अभ॑व॒न् पराऽसु॑रा॒ यस्यै॒वं ॅवि॒दुषोऽदा᳚भ्यो गृ॒ह्यते॒ भव॑त्या॒त्मना॒ परा᳚ऽस्य॒ भ्रातृ॑व्यो भवति॒ यद्वै दे॒वा असु॑रा॒-नदा᳚भ्ये॒-नाद॑भ्नुव॒न् तददा᳚भ्यस्या-दाभ्य॒ त्वं ॅय ए॒वं ॅवेद॑ द॒भ्नोत्ये॒व भ्रातृ॑व्यं॒ नैनं॒ भ्रातृ॑व्यो दभ्नोत्ये॒- [  ]",
  "pada": "दे॒वाः । वै । यत् । य॒ज्ञे । अकु॑र्वत । तत् । असु॑राः । अ॒कु॒र्व॒त॒ । ते । दे॒वाः । अदा᳚भ्ये । छन्दाꣳ॑सि । सव॑नानि । समिति॑ । अ॒स्था॒प॒य॒न्न् । ततः॑ । दे॒वाः । अभ॑वन्न् । परेति॑ । असु॑राः । यस्य॑ । ए॒वम् । वि॒दुषः॑ । अदा᳚भ्यः । गृ॒ह्यते᳚ । भव॑ति । आ॒त्मना᳚ । परेति॑ । अ॒स्य॒ । भ्रातृ॑व्यः । भ॒व॒ति॒ । यत् । वै । दे॒वाः । असु॑रान् । अदा᳚भ्येन । अद॑भ्नुवन्न् । तत् । अदा᳚भ्यस्य । अ॒दा॒भ्य॒त्वमित्य॑दाभ्य - त्वम् । यः । ए॒वम् । वेद॑ । द॒भ्नोति॑ । ए॒व । भ्रातृ॑व्यम् । न । ए॒न॒म् । भ्रातृ॑व्यः । द॒भ्नो॒ति॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}