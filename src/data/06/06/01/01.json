{
  "id": "TS 6.6.1.1",
  "classification": {
    "kanda": "6",
    "prasna": "6",
    "anuvaka": "1",
    "panchasat": "1"
  },
  "header": "TS 6.6.1.1",
  "panchasatInfo": " 1",
  "padaCount": 50,
  "samhita": "सु॒व॒र्गाय॒ वा ए॒तानि॑ लो॒काय॑ हूयन्ते॒ यद्-दा᳚क्षि॒णानि॒ द्वाभ्यां॒ गार्.ह॑पत्ये जुहोति द्वि॒पाद्-यज॑मानः॒ प्रति॑ष्ठित्या॒ आग्नी᳚द्ध्रे जुहोत्य॒न्तरि॑क्ष ए॒वाऽऽ*क्र॑मते॒ सदो॒ऽभ्यैति॑ सुव॒र्गमे॒वैनं॑ ॅलो॒कं ग॑मयति सौ॒रीभ्या॑मृ॒ग्भ्यां गार्.ह॑पत्ये जुहोत्य॒मुमे॒वैनं ॅलो॒कꣳ स॒मारो॑हयति॒ नय॑वत्य॒र्चाऽऽ*ग्नी᳚द्ध्रे जुहोति सुव॒र्गस्य॑ लो॒कस्या॒भिनी᳚त्यै॒ दिवं॑ गच्छ॒ सुवः॑ प॒तेति॒ हिर॑ण्यꣳ- [  ]",
  "pada": "सु॒व॒र्गायेति॑ सुवः - गाय॑ । वै । ए॒तानि॑ । लो॒काय॑ । हू॒य॒न्ते॒ । यत् । दा॒क्षि॒णानि॑ । द्वाभ्या᳚म् । गार्.ह॑पत्य॒ इति॒ गार्.ह॑ - प॒त्ये॒ । जु॒हो॒ति॒ । द्वि॒पादिति॑ द्वि - पात् । यज॑मानः । प्रति॑ष्ठित्या॒ इति॒ प्रति॑ - स्थि॒त्यै॒ । आग्नी᳚द्ध्र॒ इत्याग्नि॑ - इ॒द्ध्रे॒ । जु॒हो॒ति॒ । अ॒न्तरि॑क्षे । ए॒व । एति॑ । क्र॒म॒ते॒ । सदः॑ । अ॒भि । एति॑ । ए॒ति॒ । सु॒व॒र्गमिति॑ सुवः - गम् । ए॒व । ए॒न॒म् । लो॒कम् । ग॒म॒य॒ति॒ । सौ॒रीभ्या᳚म् । ऋ॒ग्भ्यामित्यृ॑क् - भ्याम् । गार्.ह॑पत्य॒ इति॒ गार्.ह॑-प॒त्ये॒ । जु॒हो॒ति॒ । अ॒मुम् । ए॒व । ए॒न॒म् । लो॒कम् । स॒मारो॑हय॒तीति॑ सं - आरो॑हयति । नय॑व॒त्येति॒ नय॑ - व॒त्या॒ । ऋ॒चा । आग्नी᳚द्ध्र॒ इत्याग्नि॑ - इ॒द्ध्रे॒ । जु॒हो॒ति॒ । सु॒व॒र्गस्येति॑ सुवः - गस्य॑ । लो॒कस्य॑ । अ॒भिनी᳚त्या॒ इत्य॒भि -नी॒त्यै॒ । दिव᳚म् । ग॒च्छ॒ । सुवः॑ । प॒त॒ । इति॑ । हिर॑ण्यम् । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}