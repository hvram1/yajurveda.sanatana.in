{
  "id": "TS 6.6.11.6",
  "classification": {
    "kanda": "6",
    "prasna": "6",
    "anuvaka": "11",
    "panchasat": "6"
  },
  "header": "TS 6.6.11.6",
  "panchasatInfo": " 43",
  "padaCount": 47,
  "samhita": "चतु॑ष्पद ए॒व प॒शून॑व रुन्धे॒ द्वे उत्त॑रे द्वि॒पद॑ ए॒वाव॑ रुन्धे ऽनु॒ष्टुभ॑म॒भि सं पा॑दयन्ति॒ वाग्वा अ॑नु॒ष्टुप् तस्मा᳚त् प्रा॒णानां॒ ॅवागु॑त्त॒मा स॑मयाविषि॒ते सूर्ये॑ षोड॒शिनः॑ स्तो॒त्र-मु॒पाक॑रोत्ये॒तस्मि॒न् वै लो॒क इन्द्रो॑ वृ॒त्रम॑हन्थ् सा॒क्षादे॒व वज्रं॒ भ्रातृ॑व्याय॒ प्र ह॑र-त्यरुणपिश॒ङ्गोऽश्वो॒ दक्षि॑णै॒तद्वै वज्र॑स्य रू॒पꣳ समृ॑द्ध्यै ॥",
  "pada": "चतु॑ष्पद॒ इति॒ चतुः॑-प॒दः॒ । ए॒व । प॒शून् । अवेति॑ । रु॒न्धे॒ । द्वे इति॑ । उत्त॑रे॒ इत्युत् - त॒रे॒ । द्वि॒पद॒ इति॑ द्वि - पदः॑ । ए॒व । अवेति॑ । रु॒न्धे॒ । अ॒नु॒ष्टुभ॒मित्य॑नु - स्तुभ᳚म् । अ॒भि । समिति॑ । पा॒द॒य॒न्ति॒ । वाक् । वै । अ॒नु॒ष्टुबित्य॑नु - स्तुप् । तस्मा᳚त् । प्रा॒णाना॒मिति॑ प्र - अ॒नाना᳚म् । वाक् । उ॒त्त॒मेत्यु॑त् - त॒मा । स॒म॒या॒वि॒षि॒त इति॑ समया - वि॒षि॒ते । सूर्ये᳚ । षो॒ड॒शिनः॑ । स्तो॒त्रम् । उ॒पाक॑रो॒तीत्यु॑प - आक॑रोति । ए॒तस्मिन्न्॑ । वै । लो॒के । इन्द्रः॑ । वृ॒त्रम् । अ॒ह॒न्न् । सा॒क्षादिति॑ स - अ॒क्षात् । ए॒व । वज्र᳚म् । भ्रातृ॑व्याय । प्रेति॑ । ह॒र॒ति॒ । अ॒रु॒ण॒पि॒श॒ङ्ग इत्य॑रुण - पि॒श॒ङ्गः । अश्वः॑ । दक्षि॑णा । ए॒तत् । वै । वज्र॑स्य । रू॒पम् । समृ॑द्ध्या॒ इति॒ सं - ऋ॒द्ध्यै॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}