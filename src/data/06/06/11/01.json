{
  "id": "TS 6.6.11.1",
  "classification": {
    "kanda": "6",
    "prasna": "6",
    "anuvaka": "11",
    "panchasat": "1"
  },
  "header": "TS 6.6.11.1",
  "panchasatInfo": " 38",
  "padaCount": 50,
  "samhita": "प्र॒जाप॑ति-र्दे॒वेभ्यो॑ य॒ज्ञान् व्यादि॑श॒थ् स रि॑रिचा॒नो॑ऽमन्यत॒ स य॒ज्ञानाꣳ॑ षोडश॒धेन्द्रि॒यं ॅवी॒र्य॑मा॒त्मान॑म॒भि सम॑क्खिद॒त् तथ् षो॑ड॒श्य॑भव॒न्न वै षो॑ड॒शी नाम॑ य॒ज्ञो᳚ऽस्ति॒ यद्वाव षो॑ड॒शꣳ स्तो॒त्रꣳ षो॑ड॒शꣳ श॒स्त्रं तेन॑ षोड॒शी तथ् षो॑ड॒शिनः॑ षोडशि॒त्वं ॅयथ् षो॑ड॒शी गृ॒ह्यत॑ इन्द्रि॒यमे॒व तद्-वी॒र्यं॑ ॅयज॑मान आ॒त्मन् ध॑त्ते दे॒वेभ्यो॒ वै सु॑व॒र्गो लो॒को- [  ]",
  "pada": "प्र॒जाप॑ति॒रिति॑ प्र॒जा - प॒तिः॒ । दे॒वेभ्यः॑ । य॒ज्ञान् । व्यादि॑श॒दिति॑ वि - आदि॑शत् । सः । रि॒रि॒चा॒नः । अ॒म॒न्य॒त॒ । सः । य॒ज्ञाना᳚म् । षो॒ड॒श॒धेति॑ षोडश - धा । इ॒न्द्रि॒यम् । वी॒र्य᳚म् । आ॒त्मान᳚म् । अ॒भि । समिति॑ । अ॒क्खि॒द॒त् । तत् । षो॒ड॒शी । अ॒भ॒व॒त् । न । वै । षो॒ड॒शी । नाम॑ । य॒ज्ञः । अ॒स्ति॒ । यत् । वाव । षो॒ड॒शम् । स्तो॒त्रम् । षो॒ड॒शम् । श॒स्त्रम् । तेन॑ । षो॒ड॒शी । तत् । षो॒ड॒शिनः॑ । षो॒ड॒शि॒त्वमिति॑ षोडशि -त्वम् । यत् । षो॒ड॒शी । गृ॒ह्यते᳚ । इ॒न्द्रि॒यम् । ए॒व । तत् । वी॒र्य᳚म् । यज॑मानः । आ॒त्मन्न् । ध॒त्ते॒ । दे॒वेभ्यः॑ । वै । सु॒व॒र्ग इति॑ सुवः - गः । लो॒कः । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}