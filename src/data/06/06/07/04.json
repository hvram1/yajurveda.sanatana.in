{
  "id": "TS 6.6.7.4",
  "classification": {
    "kanda": "6",
    "prasna": "6",
    "anuvaka": "7",
    "panchasat": "4"
  },
  "header": "TS 6.6.7.4",
  "panchasatInfo": " 29",
  "padaCount": 56,
  "samhita": "य॒ज्ञ्स्य॒ स्वि॑ष्टꣳ शमयति॒ वरु॑णेन॒ दुरि॑ष्टं॒ नाऽऽ*र्ति॒मार्च्छ॑ति॒ यज॑मानो॒ यथा॒ वै लाङ्ग॑लेनो॒र्वरां᳚ प्रभि॒न्दन्-त्ये॒वमृ॑ख्सा॒मे य॒ज्ञ्ं प्र भि॑न्तो॒ यन्मै᳚त्रावरु॒णीं ॅव॒शामा॒लभ॑ते य॒ज्ञायै॒व प्रभि॑न्नाय म॒त्य॑म॒न्ववा᳚स्यति॒ शान्त्यै॑ या॒तया॑मानि॒ वा ए॒तस्य॒ छन्दाꣳ॑सि॒ य ई॑जा॒नः छन्द॑सामे॒ष रसो॒ यद्-व॒शा यन्मै᳚त्रावरु॒णीं ॅव॒शामा॒लभ॑ते॒ छन्दाꣳ॑स्ये॒व पुन॒रा प्री॑णा॒त्य ( ) या॑तयामत्वा॒याथो॒ छन्द॑स्स्वे॒व रसं॑ दधाति ॥",
  "pada": "य॒ज्ञस्य॑ । स्वि॑ष्ट॒मिति॒ सु - इ॒ष्ट॒म् । श॒म॒य॒ति॒ । वरु॑णेन । दुरि॑ष्ट॒मिति॒ दुः - इ॒ष्ट॒म् । न । आर्ति᳚म् । एति॑ । ऋ॒च्छ॒ति॒ । यज॑मानः । यथा᳚ । वै । लाङ्ग॑लेन । उ॒र्वरा᳚म् । प्र॒भि॒न्दन्तीति॑ प्र - भि॒न्दन्ति॑ । ए॒वम् । ऋ॒ख्सा॒मे इत्यृ॑क् - सा॒मे । य॒ज्ञम् । प्रेति॑ । भि॒न्तः॒ । यत् । मै॒त्रा॒व॒रु॒णीमिति॑ मैत्रा - व॒रु॒णीम् । व॒शाम् । आ॒लभ॑त॒ इत्या᳚-लभ॑ते । य॒ज्ञाय॑ । ए॒व । प्रभि॑न्ना॒येति॒ प्र - भि॒न्ना॒य॒ । म॒त्य᳚म् । अ॒न्ववा᳚स्य॒तीत्य॑नु-अवा᳚स्यति । शान्त्यै᳚ । या॒तया॑मा॒नीति॑ या॒त-या॒मा॒नि॒ । वै । ए॒तस्य॑ । छन्दाꣳ॑सि । यः । ई॒जा॒नः । छन्द॑साम् । ए॒षः । रसः॑ । यत् । व॒शा । यत् । मै॒त्रा॒व॒रु॒णीमिति॑ मैत्रा - व॒रु॒णीम् । व॒शाम् । आ॒लभ॑त॒ इत्या᳚ - लभ॑ते । छन्दाꣳ॑सि । ए॒व । पुनः॑ । एति॑ । प्री॒णा॒ति॒ ( ) । अया॑तयामत्वा॒येत्यया॑तयाम - त्वा॒य॒ । अथो॒ इति॑ । छन्द॒स्स्विति॒ छन्दः॑ - सु॒ । ए॒व । रस᳚म् । द॒धा॒ति॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}