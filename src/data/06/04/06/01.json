{
  "id": "TS 6.4.6.1",
  "classification": {
    "kanda": "6",
    "prasna": "4",
    "anuvaka": "6",
    "panchasat": "1"
  },
  "header": "TS 6.4.6.1",
  "panchasatInfo": " 27",
  "padaCount": 50,
  "samhita": "दे॒वा वै यद् य॒ज्ञेऽकु॑र्वत॒ तदसु॑रा अकुर्वत॒ ते दे॒वा उ॑पाꣳ॒॒शौ य॒ज्ञ्ꣳ सꣳ॒॒स्थाप्य॑मपश्य॒न् तमु॑पाꣳ॒॒शौ सम॑स्थापय॒न् तेऽसु॑रा॒ वज्र॑मु॒द्यत्य॑ दे॒वान॒भ्या॑यन्त॒ ते दे॒वा बिभ्य॑त॒ इन्द्र॒मुपा॑धाव॒न् तानिन्द्रो᳚ऽन्तर्या॒मेणा॒न्तर॑धत्त॒ तद॑न्तर्या॒मस्या᳚न्तर्याम॒त्वं ॅयद॑न्तर्या॒मो गृ॒ह्यते॒ भ्रातृ॑व्याने॒व तद् यज॑मानो॒ऽन्तर्द्ध॑त्ते॒ ऽन्तस्ते॑- [  ]",
  "pada": "दे॒वाः । वै । यत् । य॒ज्ञे । अकु॑र्वत । तत् । असु॑राः । अ॒कु॒र्व॒त॒ । ते । दे॒वाः । उ॒पाꣳ॒॒शावित्यु॑प - अꣳ॒॒शौ । य॒ज्ञम् । स॒ꣴ॒स्थाप्य॒मिति॑ सं - स्थाप्य᳚म् । अ॒प॒श्य॒न्न् । तम् । उ॒पाꣳ॒॒शावित्यु॑प - अꣳ॒॒शौ । समिति॑ । अ॒स्था॒प॒य॒न्न् । ते । असु॑राः । वज्र᳚म् । उ॒द्यत्येत्यु॑त् - यत्य॑ । दे॒वान् । अ॒भीति॑ । आ॒य॒न्त॒ । ते । दे॒वाः । बिभ्य॑तः । इन्द्र᳚म् । उपेति॑ । अ॒धा॒व॒न्न् । तान् । इन्द्रः॑ । अ॒न्त॒र्या॒मेणेत्य॑न्तः - या॒मेन॑ । अ॒न्तः । अ॒ध॒त्त॒ । तत् । अ॒न्त॒र्या॒मस्येत्य॑न्तः - या॒मस्य॑ । अ॒न्त॒र्या॒म॒त्वमित्य॑न्तर्याम - त्वम् । यत् । अ॒न्त॒र्या॒म इत्य॑न्तः-या॒मः । गृ॒ह्यते᳚ । भ्रातृ॑व्यान् । ए॒व । तत् । यज॑मानः । अ॒न्तः । ध॒त्ते॒ । अ॒न्तः । ते॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}