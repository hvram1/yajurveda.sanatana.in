{
  "id": "TS 6.2.6.3",
  "classification": {
    "kanda": "6",
    "prasna": "2",
    "anuvaka": "6",
    "panchasat": "3"
  },
  "header": "TS 6.2.6.3",
  "panchasatInfo": " 32",
  "padaCount": 50,
  "samhita": "-न्न॒तꣳ स्या॑दन्त॒रा ह॑वि॒र्द्धानं॑ च॒ सद॑श्चान्त॒रा सद॑श्च॒ गार्.ह॑पत्यं चै॒तद्वै त्र्यु॑न्नतं देव॒यज॑नꣳ सुव॒र्गमे॒व लो॒कमे॑ति॒ प्रति॑ष्ठिते देव॒यज॑ने याजयेत् प्रति॒ष्ठाका॑ममे॒तद्वै प्रति॑ष्ठितं देव॒यज॑नं॒ ॅयथ् स॒र्वतः॑ स॒मं प्रत्ये॒व ति॑ष्ठति॒ यत्रा॒न्या अ॑न्या॒ ओष॑धयो॒ व्यति॑षक्ताः॒ स्युस्तद्-या॑जयेत् प॒शुका॑ममे॒तद्वै प॑शू॒नाꣳ रू॒पꣳ रू॒पेणै॒वास्मै॑ प॒शू- [  ]",
  "pada": "उ॒न्न॒तमित्यु॑त् - न॒तम् । स्या॒त् । अ॒न्त॒रा । ह॒वि॒र्द्धान॒मिति॑ हविः - धान᳚म् । च॒ । सदः॑ । च॒ । अ॒न्त॒रा । सदः॑ । च॒ । गार्.ह॑पत्य॒मिति॒ गार्.ह॑ - प॒त्य॒म् । च॒ । ए॒तत् । वै । त्र्यु॑न्नत॒मिति॒ त्रि - उ॒न्न॒त॒म् । दे॒व॒यज॑न॒मिति॑ देव - यज॑नम् । सु॒व॒र्गमिति॑ सुवः - गम् । ए॒व । लो॒कम् । ए॒ति॒ । प्रति॑ष्ठित॒ इति॒ प्रति॑ - स्थि॒ते॒ । दे॒व॒यज॑न॒ इति॑ देव - यज॑ने । या॒ज॒ये॒त् । प्र॒ति॒ष्ठाका॑म॒मिति॑ प्रति॒ष्ठा - का॒म॒म् । ए॒तत् । वै । प्रति॑ष्ठित॒मिति॒ प्रति॑ - स्थि॒त॒म् । दे॒व॒यज॑न॒मिति॑ देव - यज॑नम् । यत् । स॒र्वतः॑ । स॒मम् । प्रतीति॑ । ए॒व । ति॒ष्ठ॒ति॒ । यत्र॑ । अ॒न्या‌अ॑न्या॒ इत्य॒न्याः - अ॒न्याः॒ । ओष॑धयः । व्यति॑षक्ता॒ इति॑ वि - अति॑षक्ताः । स्युः । तत् । या॒ज॒ये॒त् । प॒शुका॑म॒मिति॑ प॒शु - का॒म॒म् । ए॒तत् । वै । प॒शू॒नाम् । रू॒पम् । रू॒पेण॑ । ए॒व । अ॒स्मै॒ । प॒शून् । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}