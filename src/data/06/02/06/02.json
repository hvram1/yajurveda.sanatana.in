{
  "id": "TS 6.2.6.2",
  "classification": {
    "kanda": "6",
    "prasna": "2",
    "anuvaka": "6",
    "panchasat": "2"
  },
  "header": "TS 6.2.6.2",
  "panchasatInfo": " 31",
  "padaCount": 50,
  "samhita": "न रथा॑यै॒तद्वा आ॒प्तं दे॑व॒यज॑नमा॒प्नोत्ये॒व भ्रातृ॑व्यं॒ नैनं॒ भ्रातृ॑व्य आप्नो॒त्येको᳚न्नते देव॒य॑जने याजयेत् प॒शुका॑म॒-मेको᳚न्नता॒द्वै दे॑व॒यज॑ना॒दङ्गि॑रसः प॒शून॑सृजन्तान्त॒रा स॑दोहविर्द्धा॒ने उ॑न्न॒तꣳ स्या॑दे॒तद्वा एको᳚न्नतं देव॒यज॑नं पशु॒माने॒व भ॑वति॒ त्र्यु॑न्नते देव॒यज॑ने याजयेथ् सुव॒र्गका॑मं॒ त्र्यु॑न्नता॒द्वै दे॑व॒यज॑ना॒दङ्गि॑रसः सुव॒र्गं ॅलो॒कमा॑य-न्नन्त॒रा ऽऽह॑व॒नीयं च हवि॒र्द्धानं॑ चो- [  ]",
  "pada": "न । रथा॑य । ए॒तत् । वै । आ॒प्तम् । दे॒व॒यज॑न॒मिति॑ देव - यज॑नम् । आ॒प्नोति॑ । ए॒व । भ्रातृ॑व्यम् । न । ए॒न॒म् । भ्रातृ॑व्यः । आ॒प्नो॒ति॒ । एको᳚न्नत॒ इत्येक॑-उ॒न्न॒ते॒ । दे॒व॒यज॑न॒ इति॑ देव - यज॑ने । या॒ज॒ये॒त् । प॒शुका॑म॒मिति॑ प॒शु - का॒म॒म् । एको᳚न्नता॒दित्येक॑ - उ॒न्न॒ता॒त् । वै । दे॒व॒यज॑ना॒दिति॑ देव - यज॑नात् । अङ्गि॑रसः । प॒शून् । अ॒सृ॒ज॒न्त॒ । अ॒न्त॒रा । स॒दो॒ह॒वि॒र्द्धा॒ने इति॑ सदः-ह॒वि॒र्द्धा॒ने । उ॒न्न॒तमित्यु॑त् - न॒तम् । स्या॒त् । ए॒तत् । वै । एको᳚न्नत॒मित्येक॑ - उ॒न्न॒त॒म् । दे॒व॒यज॑न॒मिति॑ देव - यज॑नम् । प॒शु॒मानिति॑ पशु - मान् । ए॒व । भ॒व॒ति॒ । त्र्यु॑न्नत॒ इति॒ त्रि - उ॒न्न॒ते॒ । दे॒व॒यज॑न॒ इति॑ देव - यज॑ने । या॒ज॒ये॒त् । सु॒व॒र्गका॑म॒मिति॑ सुव॒र्ग - का॒म॒म् । त्र्यु॑न्नता॒दिति॒ त्रि - उ॒न्न॒ता॒त् । वै । दे॒व॒यज॑ना॒दिति॑ देव - यज॑नात् । अङ्गि॑रसः । सु॒व॒र्गमिति॑ सुवः - गम् । लो॒कम् । आ॒य॒न्न् । अ॒न्त॒रा । आ॒ह॒व॒नीय॒मित्या᳚-ह॒व॒नीय᳚म् । च॒ । ह॒वि॒र्द्धान॒मिति॑ हविः - धान᳚म् । च॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}