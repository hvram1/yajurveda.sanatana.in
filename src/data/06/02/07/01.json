{
  "id": "TS 6.2.7.1",
  "classification": {
    "kanda": "6",
    "prasna": "2",
    "anuvaka": "7",
    "panchasat": "1"
  },
  "header": "TS 6.2.7.1",
  "panchasatInfo": " 34",
  "padaCount": 50,
  "samhita": "तेभ्य॑ उत्तरवे॒दिः सिꣳ॒॒॒ही रू॒पं कृ॒त्वोभया॑-नन्त॒राऽप॒क्रम्या॑तिष्ठ॒त् ते दे॒वा अ॑मन्यन्त यत॒रान्. वा इ॒यमु॑पाव॒र्थ्स्यति॒ त इ॒दं भ॑विष्य॒न्तीति॒ तामुपा॑मन्त्रयन्त॒ साऽब्र॑वी॒द् वरं॑ ॅवृणै॒ सर्वा॒न् मया॒ कामा॒न् व्य॑श्नवथ॒ पूर्वां॒ तु मा॒ऽग्नेराहु॑तिरश्नवता॒ इति॒ तस्मा॑दुत्तरवे॒दिं पूर्वा॑म॒ग्ने- र्व्याघा॑रयन्ति॒ वारे॑वृतꣳ॒॒ ह्य॑स्यै॒ शम्य॑या॒ परि॑ मिमीते॒- [  ]",
  "pada": "तेभ्यः॑ । उ॒त्त॒र॒वे॒दिरित्यु॑त्तर - वे॒दिः । सिꣳ॒॒हीः । रू॒पम् । कृ॒त्वा । उ॒भयान्॑ । अ॒न्त॒रा । अ॒प॒क्रम्येत्य॑प - क्रम्य॑ । अ॒ति॒ष्ठ॒त् । ते । दे॒वाः । अ॒म॒न्य॒न्त॒ । य॒त॒रान् । वै । इ॒यम् । उ॒पा॒व॒र्थ्स्यतीत्यु॑प-आ॒व॒र्थ्स्यति॑ । ते । इ॒दम् । भ॒वि॒ष्य॒न्ति॒ । इति॑ । ताम् । उपेति॑ । अ॒म॒न्त्र॒य॒न्त॒ । सा । अ॒ब्र॒वी॒त् । वर᳚म् । वृ॒णै॒ । सर्वान्॑ । मया᳚ । कामान्॑ । वीति॑ । अ॒श्ञ॒व॒थ॒ । पूर्वा᳚म् । तु । मा॒ । अ॒ग्नेः । आहु॑ति॒रित्या - हु॒तिः॒ । अ॒श्ञ॒व॒तै॒ । इति॑ । तस्मा᳚त् । उ॒त्त॒र॒वे॒दिमित्यु॑त्तर - वे॒दिम् । पूर्वा᳚म् । अ॒ग्नेः । व्याघा॑रय॒न्तीति॑ वि-आघा॑रयन्ति । वारे॑वृत॒मिति॒ वारे᳚-वृ॒त॒म् । हि । अ॒स्यै॒ । शम्य॑या । परीति॑ । मि॒मी॒ते॒ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}