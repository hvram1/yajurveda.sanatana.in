{
  "id": "TS 6.5.5.3",
  "classification": {
    "kanda": "6",
    "prasna": "5",
    "anuvaka": "5",
    "panchasat": "3"
  },
  "header": "TS 6.5.5.3",
  "panchasatInfo": " 17",
  "padaCount": 78,
  "samhita": "प्रा॒णमे॒व प्र॑थ॒मेना᳚-स्पृणुतापा॒नं द्वि॒तीये॑ना॒ऽऽत्मानं॑ तृ॒तीये॑नाऽऽत्म॒स्पर॑णा॒ वा ए॒ते यज॑मानस्य गृह्यन्ते॒ यन्म॑रुत्व॒तीयाः᳚ प्रा॒णमे॒व प्र॑थ॒मेन॑ स्पृणुतेऽपा॒नं द्वि॒तीये॑ना॒ऽऽ*त्मानं॑ तृ॒तीये॒नेन्द्रो॑ वृ॒त्रम॑ह॒न् तं दे॒वा अ॑ब्रुवन् म॒हान्. वा अ॒यम॑भू॒द्यो वृ॒त्रमव॑धी॒दिति॒ तन्म॑हे॒न्द्रस्य॑ महेन्द्र॒त्वꣳ स ए॒तं मा॑हे॒न्द्र-मु॑द्धा॒र-मुद॑हरत वृ॒त्रꣳ ह॒त्वाऽन्यासु॑ दे॒वता॒स्व ( ) धि॒ यन्मा॑हे॒न्द्रो गृ॒ह्यत॑ उद्धा॒रमे॒व तं ॅयज॑मान॒ उद्ध॑रते॒ऽन्यासु॑ प्र॒जास्वधि॑ शुक्रपा॒त्रेण॑ गृह्णाति यजमानदेव॒त्यो॑ वै मा॑हे॒न्द्रस्तेजः॑ शु॒क्रो यन्मा॑हे॒न्द्रꣳ शु॑क्रपा॒त्रेण॑ गृ॒ह्णाति॒ यज॑मान ए॒व तेजो॑ दधाति ॥",
  "pada": "प्रा॒णमिति॑ प्र - अ॒नम् । ए॒व । प्र॒थ॒मेन॑ । अ॒स्पृ॒णु॒त॒ । अ॒पा॒नमित्य॑प - अ॒नम् । द्वि॒तीये॑न । आ॒त्मान᳚म् । तृ॒तीये॑न । आ॒त्म॒स्पर॑णा॒ इत्या᳚त्म - स्पर॑णाः । वै । ए॒ते । यज॑मानस्य । गृ॒ह्य॒न्ते॒ । यत् । म॒रु॒त्व॒तीयाः᳚ । प्रा॒णमिति॑ प्र - अ॒नम् । ए॒व । प्र॒थ॒मेन॑ । स्पृ॒णु॒ते॒ । अ॒पा॒नमित्य॑प-अ॒नम् । द्वि॒तीये॑न । आ॒त्मान᳚म् । तृ॒तीये॑न । इन्द्रः॑ । वृ॒त्रम् । अ॒ह॒न्न् । तम् । दे॒वाः । अ॒ब्रु॒व॒न्न् । म॒हान् । वै । अ॒यम् । अ॒भू॒त् । यः । वृ॒त्रम् । अव॑धीत् । इति॑ । तत् । म॒हे॒न्द्रस्येति॑ महा - इ॒न्द्रस्य॑ । म॒हे॒न्द्र॒त्वमिति॑ महेन्द्र - त्वम् । सः । ए॒तम् । मा॒हे॒न्द्रमिति॑ माहा - इ॒न्द्रम् । उ॒द्धा॒रमित्यु॑त् - हा॒रम् । उदिति॑ । अ॒ह॒र॒त॒ । वृ॒त्रम् । ह॒त्वा । अ॒न्यासु॑ । दे॒वता॑सु ( ) । अधीति॑ । यत् । मा॒हे॒न्द्र इति॑ माहा - इ॒न्द्रः । गृ॒ह्यते᳚ । उ॒द्धा॒रमित्यु॑त् - हा॒रम् । ए॒व । तम् । यज॑मानः । उदिति॑ । ह॒र॒ते॒ । अ॒न्यासु॑ । प्र॒जास्विति॑ प्र-जासु॑ । अधीति॑ । शु॒क्र॒पा॒त्रेणेति॑ शुक्र - पा॒त्रेण॑ । गृ॒ह्णा॒ति॒ । य॒ज॒मा॒न॒दे॒व॒त्य॑ इति॑ यजमान - दे॒व॒त्यः॑ । वै । मा॒हे॒न्द्र इति॑ माहा - इ॒न्द्रः । तेजः॑ । शु॒क्रः । यत् । मा॒हे॒न्द्रमिति॑ माहा - इ॒न्द्रम् । शु॒क्र॒पा॒त्रेणेति॑ शुक्र - पा॒त्रेण॑ । गृ॒ह्णाति॑ । यज॑माने । ए॒व । तेजः॑ । द॒धा॒ति॒ ।  । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}