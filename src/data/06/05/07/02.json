{
  "id": "TS 6.5.7.2",
  "classification": {
    "kanda": "6",
    "prasna": "5",
    "anuvaka": "7",
    "panchasat": "2"
  },
  "header": "TS 6.5.7.2",
  "panchasatInfo": " 24",
  "padaCount": 50,
  "samhita": "दे॒वास्तृ॒तीयꣳ॒॒ सव॑नं॒ नोद॑यच्छ॒न् ते स॑वि॒तारं॑ प्रातस्सव॒नभा॑गꣳ॒॒ सन्तं॑ तृतीयसव॒नम॒भि पर्य॑णय॒न् ततो॒ वै ते तृ॒तीयꣳ॒॒ सव॑न॒मुद॑यच्छ॒न्॒. यत् तृ॑तीयसव॒ने सा॑वि॒त्रो गृ॒ह्यते॑ तृ॒तीय॑स्य॒ सव॑न॒स्योद्य॑त्यै सवितृपा॒त्रेण॑ वैश्वदे॒वं क॒लशा᳚द्-गृह्णाति वैश्वदे॒व्यो॑ वै प्र॒जा वै᳚श्वदे॒वः क॒लशः॑ सवि॒ता प्र॑स॒वाना॑मीशे॒ यथ् स॑वितृपा॒त्रेण॑ वैश्वदे॒वं क॒लशा᳚द्-गृ॒ह्णाति॑ सवि॒तृप्र॑सूत ए॒वास्मै᳚ प्र॒जाः प्र- [  ]",
  "pada": "दे॒वाः । तृ॒तीय᳚म् । सव॑नम् । न । उदिति॑ । अ॒य॒च्छ॒न् । ते । स॒वि॒तार᳚म् । प्रा॒त॒स्स॒व॒नभा॑ग॒मिति॑ प्रातस्सव॒न - भा॒ग॒म् । सन्त᳚म् । तृ॒ती॒य॒स॒व॒नमिति॑ तृतीय-स॒व॒नम् । अ॒भि । परीति॑ । अ॒न॒य॒न्न् । ततः॑ । वै । ते । तृ॒तीय᳚म् । सव॑नम् । उदिति॑ । अ॒य॒च्छ॒न्न् । यत् । तृ॒ती॒य॒स॒व॒न इति॑ तृतीय - स॒व॒ने । सा॒वि॒त्रः । गृ॒ह्यते᳚ । तृ॒तीय॑स्य । सव॑नस्य । उद्य॑त्या॒ इत्युत् - य॒त्यै॒ । स॒वि॒तृ॒पा॒त्रेणेति॑ सवितृ-पा॒त्रेण॑ । वै॒श्व॒दे॒वमिति॑ वैश्व - दे॒वम् । क॒लशा᳚त् । गृ॒ह्णा॒ति॒ । वै॒श्व॒दे॒व्य॑ इति॑ वैश्व - दे॒व्यः॑ । वै । प्र॒जा इति॑ प्र-जाः । वै॒श्व॒दे॒व इति॑ वैश्व-दे॒वः । क॒लशः॑ । स॒वि॒ता । प्र॒स॒वाना॒मिति॑ प्र - स॒वाना᳚म् । ई॒शे॒ । यत् । स॒वि॒तृ॒पा॒त्रेणेति॑ सवितृ - पा॒त्रेण॑ । वै॒श्व॒दे॒वमिति॑ वैश्व - दे॒वम् । क॒लशा᳚त् । गृ॒ह्णाति॑ । स॒वि॒तृप्र॑सूत॒ इति॑ सवि॒तृ - प्र॒सू॒तः॒ । ए॒व । अ॒स्मै॒ । प्र॒जा इति॑ प्र - जाः । प्रेति॑ । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}