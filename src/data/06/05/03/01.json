{
  "id": "TS 6.5.3.1",
  "classification": {
    "kanda": "6",
    "prasna": "5",
    "anuvaka": "3",
    "panchasat": "1"
  },
  "header": "TS 6.5.3.1",
  "panchasatInfo": " 9",
  "padaCount": 50,
  "samhita": "य॒ज्ञेन॒ वै दे॒वाः सु॑व॒र्गं ॅलो॒कमा॑य॒न् ते॑ऽमन्यन्त मनु॒ष्या॑ नो॒ऽन्वाभ॑विष्य॒न्तीति॒ ते सं॑ॅवथ्स॒रेण॑ योपयि॒त्वा सु॑व॒र्गं ॅलो॒कमा॑य॒न् तमृष॑य ऋतुग्र॒हैरे॒वानु॒ प्राजा॑न॒न॒. यदृ॑तुग्र॒हा गृ॒ह्यन्ते॑ सुव॒र्गस्य॑ लो॒कस्य॒ प्रज्ञा᳚त्यै॒ द्वाद॑श गृह्यन्ते॒ द्वाद॑श॒ मासाः᳚ संॅवथ्स॒रः सं॑ॅवथ्स॒रस्य॒ प्रज्ञा᳚त्यै स॒ह प्र॑थ॒मौ गृ॑ह्येते स॒होत्त॒मौ तस्मा॒द् द्वौद्वा॑वृ॒तू उ॑भ॒यतो॑मुख-मृतुपा॒त्रं भ॑वति॒ को- [  ]",
  "pada": "य॒ज्ञेन॑ । वै । दे॒वाः । सु॒व॒र्गमिति॑ सुवः - गम् । लो॒कम् । आ॒य॒न्न् । ते । अ॒म॒न्य॒न्त॒ । म॒नु॒ष्याः᳚ । नः॒ । अ॒न्वाभ॑विष्य॒न्तीत्य॑नु-आभ॑विष्यन्ति । इति॑ । ते । सं॒ॅव॒थ्स॒रेणेति॑ सं - व॒थ्स॒रेण॑ । यो॒प॒यि॒त्वा । सु॒व॒र्गमिति॑ सुवः - गम् । लो॒कम् । आ॒य॒न्न् । तम् । ऋष॑यः । ऋ॒तु॒ग्र॒हैरित्यृ॑तु - ग्र॒हैः । ए॒व । अनु॑ । प्रेति॑ । अ॒जा॒न॒न्न् । यत् । ऋ॒तु॒ग्र॒हा इत्यृ॑तु - ग्र॒हाः । गृ॒ह्यन्ते᳚ । सु॒व॒र्गस्येति॑ सुवः - गस्य॑ । लो॒कस्य॑ । प्रज्ञा᳚त्या॒ इति॒ प्र - ज्ञा॒त्यै॒ । द्वाद॑श । गृ॒ह्य॒न्ते॒ । द्वाद॑श । मासाः᳚ । सं॒ॅव॒थ्स॒र इति॑ सं - व॒थ्स॒रः । सं॒ॅव॒थ्स॒रस्येति॑ सं - व॒थ्स॒रस्य॑ । प्रज्ञा᳚त्या॒ इति॒ प्र - ज्ञा॒त्यै॒ । स॒ह । प्र॒थ॒मौ । गृ॒ह्ये॒ते॒ इति॑ । स॒ह । उ॒त्त॒मावित्यु॑त् - त॒मौ । तस्मा᳚त् । द्वौद्वा॒विति॒ द्वौ - द्वौ॒ । ऋ॒तू इति॑ । उ॒भ॒यतो॑मुख॒मित्यु॑भ॒यतः॑ - मु॒ख॒म् । ऋ॒तु॒पा॒त्रमित्यृ॑तु - पा॒त्रम् । भ॒व॒ति॒ । कः । ",
  "attribute": {
    "rishi": "अज्ञात",
    "devata": "अज्ञात",
    "chandas": "अज्ञात"
  }
}